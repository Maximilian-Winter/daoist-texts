# 北七真宝诰

志心皈命礼。道先一气，世显七真，悟五行不到之言，得九转返还之诀。甘泉润物，变朽回春。金国仙姿，得四言而契道；卫州变化，坐十载以成真。壁间墨迹之非凡，雪竹月松之姿异。二井有多生之记，一时着显化之功。磻溪六年、龙门七载。道功备，而名闻时主；丹符锡，而掌握神仙。石上谈玄，空中飞盖。元主屡宣而问道，甘霖克日以济民。蚤穷易道之言，晚造神仙之诀。卦图斯演，至道大成，清静散人，探玄得道，蓬莱仙路，亿劫独持，慈悲济苦，全真祖师。丹阳抱一无为普化真君、长真凝神玄静蕴德真君、长生辅化宗玄明德真君、长春全德神化明应主教真君、玉阳体玄广慈普度真君、太古广宁通玄妙极真君、清静渊贞玄虚顺化元君，七真演化天尊。
