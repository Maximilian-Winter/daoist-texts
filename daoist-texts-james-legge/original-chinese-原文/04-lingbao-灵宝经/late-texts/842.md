# 太极真人问功德行业经(敦煌本)

经名：太极真人问功德行业经。撰人不详。约出于南北朝。内容文字与《太极左仙公请问经》等古《灵宝经》近似。一卷。《正统道藏》未收。底本出处：敦煌S.425号抄本。

太极太虚真人问高上老子曰：昔奉圣教，令劝诸男女，勤修功德行业。不审何名功德行业。高上老子曰：以力勤行谓之功，功及于物谓之德，身行诸善谓之行，以此为事谓之业。四者万行之统，众德之纪。十方得道诸天尊等，莫不勤行至乎极果。

真人曰：功德行业，为复一种，亦〔有〕优劣？老子曰：亦有优劣。真人曰：何等为优，何等为劣？老子曰：志学大乘，先人后己，此则为优。心来小法，唯存于己，此则为劣。

真人曰：为物之中，亦有升降不邪？老子曰：亦有升降。太极真曰：何者为升，何者为降？老子曰：如救人死厄，拯济贫穷，施药活人，代人劳苦，养育老病，忧人所忧，此为上上。若宥赦囚徒，放赎生命，布施贫穷老病囚徒，衣食饲养鸟兽虫鱼，免诸仆贱，出家入道，此为上中。若修理道路，造立舟梁，植种果林，建屋凿井，施浆及火，求拔危难，供养山栖道士贤者，给侍道士，持经持诫，施斋施衣，此为上下。若于诸城郭都邑，宫苑山林，立观造坛，度人置像，作当来见在归依处所，劝诸男女，发起道心，系想虔诚，进善止恶，此为中上。若造诸天尊真应化像，仙真圣品，及诸天帝、金刚神王、仙童玉女、香官使者、龙虎君等，金银铜铁，珠玉绣画，雕檀刻石，泥素夹伫，随分所堪，在处安置，令众归依，此为中中。若抄写潢治三洞经教，常住流通人间山岳，安置藏举，讲读开化，永劫住持，此为中下。若造诸堂殿楼阁，房廓屋宇，帐座播花，光郓幢盖，香矿几案，钟磬法具，供养天尊，及以经法次第庄严，员满明净，此为下上。若施诸香油，庄田园苑，僮仆碾磴，车马器服，法衣法具，香矿澡灌，如意几拂，绳床坐褥，属履杂器，入常住中，供养天尊及诸道士，此为下中。若施诸种子，粟麦麻豆，稻叔菓菜，及纹缙绵绮，金银珠玉，供三宝所须，是其下下。以此九等，大略可知，皆在厥心，丹诚恳到。真人曰：如上上等，救人活命，为复种亦有等差。老子曰：上等之人，夙植善业，果报自足，不求于人。中等之人，功行自济，亦不资物，各能立身。唯下等之人，先世责重，虽报人形，众苦备集，痛恼萦缠，不自解免，须人拯济。其功平等，永无阶差，唯在发心时轻重耳。

真人曰：如上中等，鸟兽虫鱼，有差等不？老子曰：昔常安救数蜷沈溺，仁感于天；张霸活饥虎数头，地官举善。以此言之，大小虽殊，其命均一也。汝但仁心感恻，诚应物缘，则善响闻天，功书福简，岂隔虫鱼之巨细，鸟兽之大小乎。夫所以令人立功积德者，欲观其意，练其心也。苟心丹意玄，智惠明了，洞悟道理，物我两忘，形神一致，内外清净，远近均同，静乱不兴，境智齐泯，妄想都遣，烦恼总除，自会真源，岂须诸行。若心镜暗或，道性不明，彼我在怀，是非未息，烦恼妄想，行住纷驰，虽立德积功，而真道犹隔。大士忘功，中士积德，小人勤行，各在机缘，未可偏也。汝宜识之。于是太极太虚真人稽首称善，欢喜而去。

太极真人问功德行业经竟
