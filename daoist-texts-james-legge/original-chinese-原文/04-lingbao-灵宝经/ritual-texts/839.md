# 太极左仙公请问经(包含太上洞玄灵宝本行宿缘经)

经名：太极左仙公请问经。撰人不详，约出于东晋。系古《灵宝经》之一。原本二卷。现存两种文本。一、敦煌s・1351号抄本，题作《太极左仙公请问经卷上》。二、《正统道藏》太平部所收《太上洞玄灵宝本行宿缘经》，据考应为《太极左仙公请问经卷下》。今合并为一。

太极左仙公请问经卷上

仙公稽首，礼太上太极高上老子无上法师，夫为善功之法，修行等事，愿闻其旨。法师答曰：子之所问要也。夫学道修德，以善功为上，然后当斋戒，吐纳元和，挹漱流霞五华之英也。学道不动1修善功斋戒，亦徒劳于山林矣。故《太极智慧经》上篇曰：救疾治病，奉侍师宝，营静建舍，书经校定，修斋念道，烧香然灯，念济一切，宣化愚俗，谏静解恶，施惠穷困，拔度厄难，师死护生，边道立井，殖种果林，教化瞳蒙，劝人作善，有德于家国，动静可观，施为可法，教制可轨。此谓道士之行矣。与人君言则惠于国，人父言则慈于子，人师言则爱于众，人兄言则悌于行，人臣言则忠于上，人子言则孝于亲，人友言则信于交，人妇言则贞于夫，人夫言则和于室，人弟子言则恭于礼，野人言则勤于农，与人道士言则止于道，异国人言则各守其域，奴婢言则慎于事也。令心口相应，心为口主，口为心客，心念便是矣。故曰：功满三千，白日升天，修善有余，坐降云车，弘道无已，自致不死，斯之谓也。善德之人，太上所贵，诸天大圣所敬，名曰随俗教化，大乘之业矣，非上士弗能奉也。

高上老子曰：善古之时，人民纯朴，各怀道德，虚心玄寂。无为为事。此风既散，百竞烟起，万流分析，奸巧互攻，愚智相凌，鬼神执威，众圣并出，制作教化，惟令民修善自守。是以有五经儒俗之业，道仙各教，其大归善也。仙之言亦同于大梵天人语耳，仙者弥罗无上天人语也。玄宗无异，故分化天人，广开法门，使同入无为之堂也。

高上老子曰：夫道家所先，莫近乎斋，斋法甚多，大同小异耳。其功德重者，惟太上灵宝斋也。但世希能学之矣。学之者皆大乘之士，前世积庆所钟，去仙近也。又有三天斋法，与灵宝相似。仙公曰：三天斋者，是三天法师夭师所受法，名为旨教经也。抑亦其次矣。此法悉在五称文中，莫不毕载也。但天书弘妙，非世贤可思议者耳。能究之，皆上仙上真之人，玄同于太上者也。故中仙及地仙、下仙，莫有肠其文旨矣。徒见而不知，复何所言哉。是以凡贤有终思之歌也。高上老子曰：清斋诵经，修德立行，仙道亦自成，何必藏山薮也。直欲避可欲，去秽乱耳，山林非独有道者矣。道家经之大者，莫过五千文，大洞玄真之咏也。此经虚远，诵之致大圣为降云车宝盖，驰骋龙驾，白日升天。五千文是道德之祖宗，真中之真，不简秽贱，终始可轮读。敷演妙义，则王侯致治；斋而诵之，则身得飞仙，七祖获庆，反胎受形，上生天堂，下生人中王侯之门也。皆须口诀洞真，道欲成，可诵之以致云龙，不得人间咏之，人间咏之，大魔王败之也。洞玄步虚咏，乃上清高旨，萧涤玄畅，微妙之至文，亦得终始修咏，以斋戒也。洞真可终不可始，始之者B有得道者也。其余经各有次第阶级，不可超矣。超之由勇猛精进，立大功德，弱丧之徒，未之敢闻也。

高上老子曰：夫人修善精进，慈心触物，奉受大经于家，礼拜专心不怠，亦必获灭度，得无为之道，会当升仙，世世生王侯家，是谓转轮圣王家，终入真仙之道也。

高上老子曰：人根各有因缘，种种相生，悉从愿来，非愿不成，小乘之学故与大乘乖，不为因缘妙絶玄流也。高上法师歌辞曰：见有道士勇猛精进，端坐家门，撰心受经，晨夜诵习，思念仙道；见有道士勇猛精进，侍从明师，请受经文，晨夜诵习，思念仙道；见有道士勇猛精进，不贵球宝，仰慕经法，晨夜诵习，思念仙道；见有贤者勇猛精进，幽隐山林，诵习经文，思念仙道；见有贤者勇猛精进，奉师受经，于家礼拜，晨夜不怠，思念仙道；见有贤者勇猛精进，弃欲去室，端坐岩穴，思念仙道；见有贤者勇猛精进，随师弥恭，入于山泽，思念仙道；见有贤者勇猛精进，拨去荣华，远游寻经，请受诵习，思念仙道；见有贤者勇猛精进，忠孝奉上，安坐高堂，华丽贵盛，执心不移，忽若山薮，诵习经文，思念仙道；见有贤者勇猛精进，饥寒切肌，请经不已，志在大乘，思念仙道；见有贤者生于贵门，萧条高才，勇猛精进，一心诵经，思念仙道；见有贤者常居厄疾，勇猛精进，昼夜诵经，思念仙道；

见有贤者勇猛精进，屡婴疾病，请受至经，思念仙道；见有女人勇猛精进，求转身为男，诵习经文，思念仙道；见有女人勇猛精进，端坐幽房，诵习至经，思念仙道；见有女人勇猛精进，逼上不从，翘翘至心，思念仙道；见有贤者勇猛精进，父母不同，好乐经文，思念仙道；见有贤者勇猛精进，无因见经，思念仙道；见有贤者勇猛精进，厄于囹圄，昼夜执心，思念仙道；见有贤者遭难触恶，精进不已，思念仙道；见有贤者勇猛精进，家人终亡，悲哀别离，命过七日，斋戒请罪，昼夜不懈，思念仙道；见有贤者勇猛精进，师友命过，为之立斋，思念仙道；见有贤者勇猛精进，高尚玄真，上拔七世父母，思念仙道；见有贤者勇猛精进，世间求安，思念仙道。人有如此因缘，太上道眼早已见之，故历歌其德，以劝其志也。仙公稽首曰：请事斯语矣。是时诸天人并起作礼，而各去矣。2

太极左仙公请问经卷上竟

1动：疑当作“勤”。

2据《无上秘要》等书引文，此抄本文字有遗漏。

 

太极左仙公请问经卷下1

太上洞玄灵宝本行宿缘经2

仙公请问太极真人高上法师曰：人根本行何修，而见世受福，家门端正，子孙昌炽，与善因缘，世世不絶，死上生天堂，下生人间侯王之家，聪明儒仁，敬信经教，爱乐山林，常诵微言，终得仙道。

法师答言：善哉，子之问也。夫人生各有本行宿缘命根，种种相因，愿愿相随，以类相从，展转相生，祸福相引，是以世世不絶，玩好不同，用心各异，皆由先愿也。欲修道结缘贤圣，当奉行大诫，广建福田，弘施功德也。或致飞仙；或致天仙；或致地仙；或致命过生天堂；或致为鬼神；或致为六天大魔王官属；或致命过径生侯王家，人中之尊；或为一切所仰赖，富有天下；或致才智聪明；或致姿容端伟，华炁清香；或致仁爱忠孝，贞洁简素；或致善属文翰，动静可以取则；或致威严震肃，众人所叹；或致笃好三宝，供养弥勤；或致爱乐山水，清静玩经，烧香斋戒；或致礼拜玄宗；或致转女为男，华容秀颖；或致家门肃清，世世因缘，顺其本愿，善贤才者，为我子孙，安贵无极；或致见世受福，命终受报；或致后生获庆，得我宿功也。夫道何谓哉，以无心而应。众生四辈修福德，要当有本愿。福之报也，皆缘子于时立愿耳。功德既设，志愿亦定，其报广，乃犹暮以待旦矣。世间民人伪薄，不信法言，各称鬼黠，自用其意，轻忽宿命，以为妄造。非笑至经，以为虚诞，而厚积嗜欲，坐施立待报，望速而应悠。遂令玄教迟昧，世道交丧，天人涂炭，皆由其身立行致之，太上所以痛心矣。

仙公曰：宿命因缘，生死报应，闻之矣。当何以为本行上诫乎。

答言：太上智慧上诫、百八十诫，皆上诫律也。能奉太上十诫，亦得此福也。今当为子说之，岂不愿奉之乎。

仙公避席稽首曰：唯唯。天尊愿便传之矣，我即奉之焉。

法师曰：十诫者，一者不得嫉妬胜己，抑絶贤明。二者不得饮酒食肉，秽乱三宫。三者不得淫犯他妻女，好贪细滑。四者不得弃薄老病穷贱之人。五者不得诽谤善人，毁攻同学。六者不得贪积财宝，不肯施散。七者不得杀生，祠祀六天鬼神。八者不得臆论经典，以为虚诞。九者不得背师恩爱，欺诈新学。十者平等一心，仁孝一切。能奉此十诫，分明立愿，无不必报也。夫人见世行恶而不报者，是其先世余福未尽，福尽而祸至。见世行善而不报者，是其先世余殃未尽，殃尽而福至，或后生受报，不必在今世也。人能见世大建善功，必以功过相补，乃可免先世殃对。施恩望报则不报，阴阳必然矣。欲入仙道者，功加尘沙之比，其可为合也。十恶不可犯。一者饮酒淫色，贪欲无已。二者阴贼世间，袖谤道士。三者轻师慢法，傲忽三宝。四者窃取经书，妄宣道要。五者借换不还，欺诱万民。六者杀生贪味，口是心非。七者背恩违义，犯诸禁戒。八者诵经忽略，啧嘱自是。九者责望人意，嗔恚四辈。十者臆断经旨，损益圣典，不信宿命，快情所为，秽慢四大，不念生道。是为十恶之戒。犯之者，或见为鬼神所枉杀，阳官所考治，居安即危，履善遇恶，可事不偶。或死入地狱，幽闭重槛，不覩三光，昼夜拷毒，抱铜柱，履刀山，攀剑树，入镂汤，吞火烟，临寒冰，五苦备经。地狱既竟，乃补三官徒役，谪作山海，鞭笞无数。既竟，当下生于世，常为下贱人。或作仆使，有人之形，无人之情。或生边夷异国。或生业疾，•恶恶相缘，善善相因，其罪福难说。罪福之报，如日月之垂光，大海之朝宗，必至之期，万无一失也。罪福之不灭，若影之随形，轮转之对，若车之轮矣。

太极真人于是作奉诫颂曰：

道以无心宗，一切作福田。立功无定主，本愿各由人。虚己应众生，注心莫不均。大圣宏至教，亦由雨隆天。高陵靡不周，常卑固成渊。海为百川王，是能舍龙鳞。万劫保制用，岂但在厥年。奉戒不暂停，世世善结缘。精思念大乘，会当体道真。

大极真人乃复作违诫颂曰：

人根由本愿，愿定克大患。浄想奉十诫，故能超八难。前生犯玄教，今生那得安。愚瞽忽性命，罪至乃长叹。对来如影响，视之令心寒。生值处下贱，惨戚无暂欢。

仙公敢问：斋之深浅，功德高卑，众恶十善轮转，运周无停，德深功成，入寂定虚，阶级缘何。

法师答言：夫一切云云，皆当空尽，有无相陶，修德养神，积功凝真，真身乃空，出入有无，隐寂极妙，保景希微，济度一切，为众法桥。轮转学道，莫先乎斋。斋者，莫过灵宝。其法高妙，不可宣于世凡流之人，常传诸有宿世功德之子。自无前生重缘，不令见之，遇见亦不好，皆有本愿而然也，故不可强训矣。万劫以来，仙圣口诀相传，秘而不书。吾被太上命令，授仙公之子，善书之焉。此法饶益一切求道之士也。虽劫数运周，是经不易矣。道与世隆，德随化兴。圣人难值，道亦难见，经亦难闻，圣世难遭，贤人难遇也。故非有善功之人，不得预斯会矣。昔正一真人学道时，受灵宝斋，道成后，谓此斋尊重，乃撰《灵宝五称文》，中出斋法，为《旨教经》，大同小异，亦次本经斋法也。太乙斋法，于此大斋玄之玄矣，教初学小乘之阶级耳。宗三洞玄经，谓之大乘之士，先度人，后度身。坐起卧息，常慈心一切，皆念经营之无有怠倦，德并太上，道超虚皇，恩满十方，齐契玄真，携提诸天，愿极道原。

夫学道常浄洁衣服，别靖烧香，安高香，座盛经。礼拜精思，存真吐纳导养，悔谢七世父母，及今世前世重罪恶缘，布施立功，长斋幽静，定其本愿。当令心虚意玄，然后真道可成也。善备巾褐单裙，读经被衣服法制，则不得妄借人，着不浄处。名曰法服，法服恒有三神童侍之。昔有贤者，迎一道士，道士不得即往，以披褐赴之。行至家，其人敬信烧香，礼之如见道士。神童见形云：道士使我来。主人于时不知是神童。主人病即除愈，家门无恙。神童语主人曰：病者已愈，道士无烦复来，贤者可送法服，还道士也。主人如其语送至。道士讯问，答曰：、一日疾苦，奉请先生斋，先生多事，但遣仙童，不见顾斋。病人今已愈，奉送法服。道士愕然骇听，言毕，答曰：贫道一日整顿法事，竟往，主人许贤者去，亦不更来，贫道是以不去。非为负信，亦无人可遣。又不知君家病愈，此乃当由主人心尽所致。问往人形貌何似。主人答言：年可十五六，姿容端正，似书生人也。道士思唯我弟子都无此人，恐神人降耳。故法服当必令浄洁，制作得法。不尔，鬼反害人，威禁俱如明科如。若朽败，当自衣之，不得他用也。

仙公曰：始闻法服之威神矣。请问十诫，可得便奉耶。

真人答言：我昔受之太上大道君，吾奉行，世世与善结缘，当在福中，致得仙道。今以传子，念宗之焉。昔有凡人奉持此戒，念道不亏，延寿益笄，家门隆盛。愿念后生大学，聪明经典，终入仙道，灭度之日，径升福堂，衣食自然，欢乐适意。后下生于世，乃学大道经，聪明洞达，为世法师，无不晓了。复有凡人大作功德斋诫，然灯供养三宝，翘勤不怠，愿生侯王之家，得为贵人，形容端伟。命过之日，飞天迎之，径升天堂，衣食自然，欢乐无为。后下生诸侯王家，为贵人之子，聪明智慧，姿容端正，华界清香。复有贵人居政以道，善作功德，斋诫施惠，然灯悔罪，解七世父母宿对缘结，供养三宝。愿我后生世为贵人，展转福缘，姿容艳悦，才识洞达，恒值贤明，供养三宝。命过之日，飞天迎之，径上福堂，快乐不可言。后即生国王之家，富贵倍先，识度秀颖，清高远迈，民丰家安。复有贵人行是功德，愿念后生终入仙道。其后世果好道受经，无文不览，即得升仙，白日飞行。复有凡人行是功德，愿我后生常见三洞大经。后生便见大经，受而诵之，三界所敬。复有凡人行是功德，愿为上学道士，大博至经。后生便为道士，大学至经，为众法师。复有凡人行是功德，愿我后生入山学道。后生乃山栖岩侧，精思念道。复有女人行是功德，愿转身为男，后生即为男子。复有贤人行是功德，助法师治经，愿我后生得遇经道，仍如所愿。复有贤人行是功德，诵经斋诫，供养三宝，一心念道，愿报七世父母因缘之恩，上生天堂，反胎人间侯王之家，我身升仙，长寂无为。吾历观施惠修道者，所求莫有不得，要须本愿。愿定，无不报也。其报喻如影响之应，四时之节矣。但罪福不俱报，其相差次，功过推移，或在来生，或在见世。罪福由人本行所习，盖非道德之悠诞也。而人民皆欲交报为有验，推移后世，谓之无灵。愚夫因兹快情极欲，轻忽天网，而遭遇八难，履触十苦。当斯之时，莫晓所由。不亦悲哉，不亦悲哉。人身假借«会耳，因黒而生。炁散人死，神真各去，身亦分离，变虫而食之灰土，为一切鬼，受苦毒，殊于生时。岂不哀哉，岂不哀哉。惟得道体，真身常安全，得道之由，积德行善，轮身炼神，故致成真身焉。复有凡人见道士静斋然灯，烧香礼拜，旋行济济，便发道心，欲供养三宝。其人家穷，无他珍肴，以数茎菜劝助中食，是时心念：使我后世富有，得大供养三宝，广施福田。既见世安稳，寿极天命。命终之日，当入地狱受对之时，太上有教，其人先虽有少罪，而翘勤精进，功以补过。便令升福堂，后生贵家，世世公子，福禄自然，好乐道德，供养三宝，才识渊远。复有一人，见真人道士斋静读经，乃笑曰：彼向空吟空经，将欲何所希耶。虚腹日中一食，此罪人耳。道士乃慈心喻之，故执意不释。其人后死，径入地狱拷毒，五苦备致，狱吏责辞，列言生时非笑道士，毁辱三宝，今被此对，后生方为下贱贫陋之民。复有一人，姿容端正，亦外学世经，会见道书，经义妙远，乃曰：此似古人虚妄之谈耳，吾求解道士及贤贵，耽玩之终日，将欲何求乎。其人即见世为恶鬼所杀，强夭天命也。死入地狱，诸苦备受，后生顽痴，不在人伦。复有道士轻法妄宣，泄慢宝经，见世为考鬼所杀，幽沈地狱，后生业疾，其苦难说。是故经文不可不秘之，恐有不能宝用，使彼此得罪。又为人师，甚亦不易，授弟子不善，罪皆相及。人心难测，莫不悭贪。故圣人遗法，以法信效之，圣圣相传，不言须信。愚愚相授，则非信不尽。子岂不可慎之。

夫学道，当先忠孝，善行持诫，慈心一切，事师恭肃，吐纳养神，尊受大经，礼仰法师，如奉圣人，斋静诵经，施惠困厄，劝人以善。然后服药致益，吐纳神和，斋诫有感，诵经真降，魔众伏使，敢为试害，如此必得道。道德上下经，及洞真、洞玄经、三皇天文、上清众篇咏等，皆是太上虚皇众真、十方自然真仙，及帝君之隐位，及诸天大圣众诸天宫殿城台，山海立池，或是太上之灵观，自然之宝阙，并诸天之日月星辰，城郭及门户之铭，或是大魔王官属之内讳密字，宫室之处所，太上故撰而为文也。是以不可毁谤妄宣矣。若斋静礼预，于玄上注心道真，而诵经数句者，则所言华华而响对。

是时太上玉京玄都、八方诸天、三千大千世界，众圣真人亦来到。玉京山东方无极诸天安大堂乡大千纳善之世界众圣；玉京山东南无极诸天元福田大千用贤之世界众圣；玉京山南方无极诸天宛黎城境大乘弃贤之世界众圣；玉京山西南无极诸天延福乡大千仁静之世界众圣；玉京山西方无极诸天福堂州大千静行之世界众圣；玉京山西北无极诸天福德之野大千延贤之世界众圣；玉京山北方无极诸天郁单之野大千清静之世界众圣；玉京山东北方无极诸天福集都大千长安之世界众圣。盖太上玉京山虚无玄都，无极八方诸天诸地世界大圣真人位号，亦悉在其中矣。

经语与世书语相似者，此非世流俗之常辞也。皆敷演玄真，寂畅自然，披散太上蔚罗天尊，理«希微，涤滞清神，住年回劫，遂成升仙，长存无极，七祖生天堂。是经高妙，故曰玄之又玄。子其#哉。道之至渊，道体虚无，弘之由人。

言三宝者，道宝太上，经宝，师宝，是为三宝。三尊者，道尊太上，经尊，师尊，是为三尊也。人身中称三尊，身中有三宫。太一帝君、公子、无英，是为三一之尊。经言七祖父母，上生天堂，解结散滞，或反胎人间侯王之家，我身升仙，恒保福根者，是七世父母因缘之报。我身絶爱，断割胞元，礼愿之云。七世父母，上生天堂，下生人中侯王之家，此大孝之道，洞经之旨矣。至人之炼形，过于太阴，政十月耳。亦复须顷之间，隐寂胞胎。夫处胞胎之时，亦未为陋矣。人在胎中，皆忆宿命之事，既生顿而忘之。惟得道洞真，自然知之。所以语世人者，欲使其修善行，为来世作津梁耳。

夫言仙者，迁也，自凡至圣之渐也。真者，坚也，更无败坏也。从仙修之，以成真人。故仙人有阶级，真人有品次矣。六天为三界，大魔王领六天鬼神之事，魔王承奉太上众真天尊上人也。道士功成，魔王即保举焉。当成之时，魔喜试之，神正之与不正也。道士魔王上官，其尊太上经，故以魔王位主鬼神，皆其先世积福所致耳，众圣亦然。

夫学道宜知先师。我师是太上玉晨大道虚皇，道之至尊也。我是师第六弟子，大圣众皆师之弟子。弟子无鞅数也。我师名波悦宗，字维那诃。今以告子，子秘之哉。盖真人之名字，亦难究矣。此名字多是隐语也。我名徐来勒，字洪元甫。夫学道不存师，斋诵无感。若妄宣不信之人，则得罪于三官。地狱三界六天北帝大魔王之下治，在大北海，天地之北方，罗野之山，高二千六百里，周旋三万里，内外皆七宝宫室，亦盛都也，天下鬼神之所宗处。今以此天宫名号相示，人能呪诵之者，恶鬼不敢近，妖邪伏灭，祸害不侵，魂精澄正，神精澄正，神梁常存也。我师告曰：吾学道修斋读经，立功济物，事师恭勤，弥劫历年。或生王家，或生公门，或生贱人，或生诸天，或生魔王，或还堕地狱，徒作三官，经履十苦八难，而执志不亏，转轮求道，常为世人所笑，亦不与言。默自®励，秉操日固，行业愈新，每事依经。初不敢疑惑，真值圣文，遂得上仙，身如金刚，体真入妙，希微洞质，永享无量之寿也。此故由吾专密，柔仁慈爱，受经不倦故耳，非自然得道也。

夫道占之于家学者，当建精舍清静斋，及施亠话座，盛经并读诵。存思床方五尺，其高亦然。常烧香，然灯不辍，非同学者不令入也。法服又不得妄借人，经皆当师授，校定本文，盛其事，欣欣常如对太上也。勿得傲慢交笑，论及流俗荣利之务。若犯此者，侍经仙童即奏入于三天司直。三天司直上奏太上。三奏太上，子必失经也。鬼神乱考，恐不得以寿死，将何仙之有哉。经不从师受，则无神黑，修之不行，侍经仙童恒司考人，殃及七世父母。受道不敬存师，则三官纪録，鬼必横害。人受经秽慢，不清静者，则见被诽谤之罪，死后入地狱，竟当生六畜中。经湾，不以香汤洗沐，则魂魄奔落，为他鬼所拘録。受经未应宣传，便擅宣泄者，则七祖囚于地狱，身履三恶之考。虽合传，非其人者，罪同此科。道士欲山居幽处，宜先受经，恭肃事师，修诸善功，以伏山神。山无大小，皆有神灵。山大则神大，山小则神小。山神坏人，亦不立也。人不解至法，不知修善立功，此何以能久山栖乎。水亦有神，八海则有神王居焉。江湖河济，皆有神也。又龙王鬼神治其清渊矣。河伯水官，各有宫殿府寺，亦七宝铜琮，皆类邓都之中，悉为诸仙人之下宫也。并由人生时而学，行业深浅，功德大小，计品受今之报也。后世当更生人道，随其所行而报之，万无一失。天地水三官，书人功过善恶之事，未有不备矣。昔有贵人，善信道教，供养三宝，治写经书，建立靖舍。当成之时，而贵人病笃，弟子亲迎，医药欲加苦治。贵人曰：吾少来敬顺科诫，敢丽忘之，亦布施贫乏，供养三宝，建诸静舍，太上岂不知之。人生有死，死非所辞。今所以恨者，恨未得亲持斋诫读经，然灯行道，礼谢七世之愆W耳。为我来生作桥梁者也。我病之困，将以命尽寿终。医药可救狂疠耳，当如我命何哉。

尔时，太上遥观十方善恶之人，即勅司命延此人寿三十年，于是豁然而愈，身康便如未病之时。曩尚将展，精进日新，修斋持诫，奉行众善，供养三宝，致世世富贵，善人来生其家，转轮得道。是人今为太上东华仙王也。积善之教民，岂不然哉，岂不然哉。

太极左仙公请问经卷下竟

1此经名系整理者补。后尾题同此。

2此系《道藏》本原标题。
