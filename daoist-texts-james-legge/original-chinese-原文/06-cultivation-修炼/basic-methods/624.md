# 序

尝思道源自有正脉，万法不出一心。推而广之，道德五千言；约而述之，薪传十六字。所有分门而别户者，大抵殊途于同归耳。乃世之慕道者，徒向崆峒而访问，伐毛洗髓，欲换凡骨而无丹；立命寻真，语玄机而莫悟。殊未解理贵专心，法求一贯，要得其中之宗旨，端赖指示之相承。余在公余之暇，志道多年，素守国初白云观开山王氏真人《龙门心法》一经，朝夕穷其体用，恍然有所微明。随向契友白云观方丈张耕云，与炼师秦云樵，同道三人，言及惜是抄本，不得流行于世。而二公曰，真人则名垂紫府，望重神都，是本既存，学者若欲钻研，便能脚踏实地，诚谓仁者见之谓仁，知者见之谓之知。现值开坛传戒，天下勇往求道者，咸集于此，即可宣扬后，再付梓可也。余即欣然不敢秘惜，常住捐资，愿刻流传。忆溯自我朝顺治之初，延及同治之始，而真人之潜德积久，于今得阐发幽光，实不胜额庆。惟愿神而明之者，不必觅蓬海壶天之妙药，又慕羽轮琪树之辉煌者也，则庶余之私幸，是以为序。

大清同治十年夏五月一之景文谨序
