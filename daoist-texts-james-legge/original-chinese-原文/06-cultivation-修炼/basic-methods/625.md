# 一、心法真言

康熙二年，岁在癸卯，十月之吉，昆阳子说戒于金陵碧苑。谓凝真子邵守善，扶摇子詹守椿曰：“余自髫年慕道，识透浮生不实，幻境无常，要免轮回，早修至道。但崆峒虽近，广成子未许相逢；蓬岛非遥，凡夫身安能得到。务必远离污染，扫尽尘埃，涤荡心胸，洁涓志虑，消磨结习而俗念如灰，淘汰欲身而妄根截断。诸缘顿息，俱从戒定中一步步行来；万虑归空，悉自智慧里一层层看到。拔得开则孥得定，看得透则忍得来。是以竖起眉毛，手掣割情刀子；放开脚步，直登渡世般儿。翻身则解脱轮回，转念则超离罗网。悲心不泯，古云自度度他；慈愿常存，我欲自度度彼。”

“记得昔年寻真访道，曾参王屋，得遇明师。上蒙三宝之洪恩，亲闻法宝；下仗一身之膂力，苦行修身。皈依无上法王，行持大乘妙道。当逢盛世，安乐清平，万劫难闻，千生罕见。敢不阐扬三宝，答报四恩！少尽涓埃之愿，聊输方寸之明。”

“是以不忘僭妄之愆，开坛说戒；莫避笑讥之谤，演教谈经。非关好事沽名，只为辟邪解惑。天律不容绮语，至道惟在直言。谨将龙门第七代家风，告诸大众。敬录碧苑一腔直话，普利人天。不敢虚文，何妨直说。今将授汝，正以接引愚迷，阐明正法。”

“若夫上乘法器，明眼高人，则贫道下风有幸，正欲请慈领教，以印证其所闻，贫道之愿也。”

二子闻是训已，作礼而退，东西序立。

于是广陵弟子施守平稽首颂曰：“法原无法因心有，心本无心为法空。心现法王心现相，法皈心主法皈空。要明定法非圆相，须悟凡心即圣心。心法法心心法法，法心解脱是知音。”
