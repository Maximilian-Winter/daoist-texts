# 附录二《邱祖垂训文》

吾教后辈门人知悉，尔等悟士，既入玄门之正教，心通夙世之善根。一证今生之福果，二修来劫之不堕。若有向道之真心，常遵太上之法律。奈何门人不自知觉，只图道教以度平生，不知玄科而有禁戒，粒米文钱俱皆有所关系，乃世人之膏脂，农夫之血汗，非用力何能消，岂无功而可受。汝等愚迷，不自揣量，不肯修持，反言本教无功，便向外道有意。以致奸盗邪淫，损人利己。或荤酒赌博，坏教败宗，或烧茅炼汞，骗哄迷人，或信投傍门，毁谤正教，似此无赖种种不堪，岂是道教之所为乎？且莫说尔等后学难逃果报，即天神有过则摘其位，地祇有过亦降其职，神仙有过则堕入尘，鬼祟有过则灭其迹，君王有过则失其国，臣僚有过则加其刑，士人有过则削其名，庶人有过则掠其福，一切过恶各有所归。何况尔等作恶者，岂无报应乎？故吾教后学门人，当自问其心。出家所为何故？盖为看破尘缘，轮回苦恼，方才进道。岂可反造愆尤，重增罪恶？法有三乘，遵依本教而行，量力而进，立志而守，苦行而修，方是出家人之正路也！

夫上乘者，修真养性，苦志参玄，证虚无上之妙道，发天地之正气。除尘世之冤愆，广行仁义，大积阴功，只候三千功满，八百行圆，然后身超三界，位列仙班矣！或跨鸾鹤而朝金阙，或驾彩凤而赴瑶池。千真恭敬，万圣护持。与天地同体，日月同光。岂不为出家之大丈夫哉！夫中乘者，秉心演教，礼忏诵经，诵太上之法科，礼天尊之宝号，信心恳祷于神前，虔诚斋戒于庙中。清静身心阐扬大道，一念纯真，常存正法，运应灭法度之时，自有善神拥护。或送皇宫，或生官府，或为卿相而位列三台，或为君王而名登九五，那时万民敬仰，四海投归，人中殊胜岂不尊乎！夫下乘者，修宫建庙，印经造像，修桥补路，戒杀放生，施茶舍药，推慈悲之本，绝悭贪之意。或周济穷苦，低下为心，尊师敬友，接待往来，爱老惜贫，以待功行圆满，自有金童接引转化为人，得生富贵之家，一生受用无穷，岂不快哉！如是修为三乘之法，句句分明。若不省悟，不除酒色财气，不如还俗归家！染苦为乐，随心所欲，任意所为，岂不利乐哉？如此久恋玄门，迷而不省？造下无边罪业，果报难逃！有志诚者，可以深入无夙缘者，可以速退，不然造罪加倍，吾甚怜悯！为此训焉。

倘有见训回心，闻训转念，重整刚志，痛改前非，勇猛精进，闻者省悟，见者开发。省悟者回光之心也，开发者反照之意也。如不早觉，必永失真性，一堕冥途，常沉苦海，化为异类，到此之时，悔之何及？聪明达人，细细思之，今生错过，大道难遇矣！
