# 口舌关

《易》曰：艮其辅，言有序。又曰：修辞立其诚，所以居业也。至圣曰：君子欲讷于言，而敏于行。老祖曰：闭其兑，塞其门，终身不勤。此皆教人谨言，而不可妄言也。盖口舌者，出纳之门户，是非之根苗。关乎人之节操，系乎人之德行。君子小人于此分，正人邪僻于此别。招祸致福、成事败事，无不于此而定。故君子议之而后言。可言方言，不可言不言。或言而益于世道人心，或言而使人迁善改过，或言而劝人去邪归正，或言而为人方便解难，或言而为人隐恶扬善，绝不妄言轻言虚言。非是闭口不言，特以一言既出，驷马难追，立见祸福，言不可不慎也。倘言有不谨，不是伤人，便自致咎。口舌为害，其利如刀，其毒如鸩，岂小焉哉？世间胡涂学人，不知利害。以口舌之动为小可，以利便为才能，以善辩为得意。或形人之短，或夸己之长，或谎言诡语，或说是论非，或前言而后失信，或空言而行不速，或狂言而起祸端，或高谈而无实事，或白日咒诅，或巧言谗佞，或以言败事，或以言伤人。凡此皆有损无益之言。何贵于言？不如不言为妙。吾劝真心学道者，速将口舌关口打通，口莫妄开，舌莫妄动，非礼勿言，言必以礼。修其辞而立其诚，谨于言而慎于行。绝不轻于言，言必有中。况言语者心之声，舌者心之苗。口舌之动不正，即知心田不正。心田不正，根本已坏，性已昧，命已摇，精神暗伤，妄想明道修道，难矣。
