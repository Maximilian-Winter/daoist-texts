# 患难关

易曰：困而不失其所，亨。其惟君子乎？中庸曰：素患难，行乎患难。长春真人曰：病即教他病，死即教他死。至死一着，抱道而亡。此皆言不可因患难而变其初志也。夫道者包罗天地，窃夺造化，出死入生，超凡入圣，作佛作仙。非有大勇大力，顶天立地之铁汉，脱尘超俗之金刚，知不的，载不起，拿不动。如何是大勇大力？富贵不能淫，贫贱不能移，威武不能屈，是大力；恩爱不能牵，名利不能诱，是大力；忧愁恐惧，一些不起，是大力；喜怒哀乐，截然放下，是大力。困苦危难，不动不摇，是大勇；疾病灾厄，顺其自然，是大勇；饥寒冻饿，至死不变，是大勇；羞耻凌辱，不识不知，是大勇。故释迦佛遇歌利王，割身而不知；纯阳翁遇正阳祖，十试而无弊；紫清喝骂而教去而弗嗔 ；三丰衣破鞋穿而不悔；长真受人拳打而不争；长春折肋三次而不顾。以上圣贤，皆遇患难磨炼，受尽无限苦楚，所以终能闻大法，明大道，超凡入圣，成其稀有之大事也。世间胡涂学人，不知患难是修真大药，是成道炉锤。而反怕患难，避患难。或受些饥寒便生别法；或遇些疾病即起妄念；或逢些危险即思退步；或遭人凌辱即便争论。殊不知真金要在大火里炼出，荷花须从污泥中长成。非火不见金之明，非泥不见荷之净。患难何病？患难然后见人之身份高低；患难然后验人之志气真假。吾劝真心学道者，速将患难关口打通。认定性命二字。生也是这个，死也是这个。一切大灾大难、大困大厄、大危大险，付之于天，皆以无心处之。日久自然化凶为吉，变祸为福。否则，遇患难而怕患难，心神不定，志念迁移。无患难而自致患难，小患难而变为大患难，妄想明道，难矣。
