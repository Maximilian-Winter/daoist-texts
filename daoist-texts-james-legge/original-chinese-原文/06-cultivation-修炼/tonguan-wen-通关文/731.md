# 悬虚关

儒曰：真履实践。释曰：行深般若波罗密多时。道曰：勇猛精进。三教圣人皆以真心实用为贵，而不使悬虚作事也。夫修真之道，穷理尽性至命之学也。穷理者，即穷究此真也；尽性者，即尽此真也；至命者，即至此真也。穷之尽之至之既皆是真，则不可有些子之假杂于其中也明矣。若有些子之假杂于其中，则心不专，其行不力。如何钻入理窟，见的真宝。如何感动真师喜悦，指点理路。故古之圣人，闻一善言，见一善行，若决江河，沛然莫之能御也。道门有三乘之法，务上乘者乃上智之人，易于会悟，一了百当，生而知，安而行也；务中乘者乃中智之人，因象会意，闻一知二，学而知，利而行也；务下乘者乃下智之人，极力研究，功深方得，困而学，勉强而行也。三乘之法，在人量力而行之。然虽分三等，俱要从实地上用功夫。若悬虚不实，略不关心，不但中下之人，终无进益，即上智，亦落于空亡。昔达摩长庐下功、少林冷坐，惠能黄梅服役、四会磨炼，邱祖龙门七载、磻溪六年，净身折肋，志气倍加。如诸圣贤，皆是真心实意作事，故能超凡入圣，了却大事。世间胡涂学人，既入道门，不知所为何事，打混过日。常在认食上打算，日在是非中出入，狐朋狗党，口说杂话，心思杂事。眼不看祖师法言，耳不听明人好话。即或诵读经书，亦是走马看花，绝不用心思搜寻深义。即或遇明师聆教，亦是秋风过耳，并不用功夫尝探滋味。更有一等口孽愚夫，以为丹经不留口诀，不屑观看。偶见明人，即欲顺手取道。取之不得，即便退步。今日求王，明日拜李，忽然学此，忽然学彼，主意不定，志念不长。何尝以性命为大事？往往在道门一世，终无所长，岂不可悲可叹。吾劝真心学道者，速将悬虚关口打通。死心踏地，日日在性命上留心，时时在理义上着意，把一切悬虚不实行为，一一改过。先穷其理，再求其师。博学之、审问之、慎思之、明辩之、笃行之。何患大道不明，性命不了乎？否则，悬虚不实，行事荒唐，虚度年华，心不专，志不致，妄想明道，难矣。
