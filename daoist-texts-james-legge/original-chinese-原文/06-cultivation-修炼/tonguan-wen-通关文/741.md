# 高大关

道德经曰：刚强者，死之徒；柔弱者，生之徒。孟子曰：敬人者，人恒敬之；爱人者，人恒爱之。谚云：自小天下去的，刚强寸步难移。此皆言其人宜自卑自下，而不可有自高自大之心也。夫所谓高大者，予圣自雄，刚强好胜，有己无人也。惟不自高者，终必至于高；不自大者，终必至于大。何言之？不自高者能卑于人，不自大者能小于人。能卑能小，有若无，实若虚，有才而不使，有智而不用，藏其所能，示其无能；本自有知，示其无知，以之应世而世人皆喜，以之学道而师友皆悦。昔禹闻善言则拜，子路人告之以有过则喜，皆是自卑自下，而不自高自大，故为大圣大贤，而万古不没也。但不自高自大之事，须要真心实意行去，方有所济。倘外而勉强卑小，内而傲气暗藏，是==伏戎于莽==，内外不应，其心不真，其行不远。外恭而内不敬，所谓巧言令色，鲜仁矣。不但不能去高大之病，而反增其窝祸之病。故不自高，必至于不知有高；不自大，必至于不知有大，才是高大之病悉化矣。 历代祖师，已往群真，俱在自卑自小路上修道立德，久而不怠，是以大成其事，终为人人之所不能及也。世间胡涂学人，在俗者或有富贵势利，而不肯卑小于人；或持才能学问，而不肯卑小于人；或仗年老齿尊，而不肯卑小于人。在道者或记几卷丹经，自谓有得，而不肯卑小于人；或学几段工夫，自负抱道，而不肯卑小于人；或随心任性，高傲无忌，而不肯卑小于人；或急欲速得，不耐久长，而不肯卑下于人。更有一等诡诈之徒，罔知诚心受教，而反窃取祖师法言，东挪西扯，混说乱讲，引诱露话。或师心自用，捉风捕影，班门弄斧，称能夸长。如此等类，皆是自高自大，不能自卑自小，以性命为大事也。殊不知性命大道，为世间稀有之事，岂可以自高自大而妄想，又岂可以自高自大而轻得乎？吾劝真心学道者，速将高大关口打通。把一切自满自足，傲气雄心，一笔勾消。从至卑至小处下脚步，实实落落学去。不但应世无祸无灾，而且学道必多受益。否则，自高自大，不能卑小于人，谁肯以高大之事来说？妄想明道，难矣。
