# 洞真高上玉清隐书经(四种)

经名：洞真高上玉清隐书经。简称《玉清隐书》。撰人不详，约出於东晋。系早期上清派重要经典。原本有四卷八篇，后分作四种。即：《上清太上玉清隐书灭魔神慧高玄真经》三篇；《上清高上灭魔玉帝神慧玉清隐书》三篇；《上清高上灭魔洞景金元玉清隐书经》一篇；《上清高上金元羽章玉清隐书经》一篇。底本出处：《正统道藏》正一部。

### 上清太上玉清隐书灭魔神慧高玄真经

神经出自高上大洞口诀，隐书天地万精之音，以传玉清消魔王神霄玉清王，制魔召真，匡检万灵。太上以上宫玉女、金仙玉童各二百七十人，典香拂尘，侍卫神文，秘於太上三元紫房之内，六合宫中。

玉清帝君逍遥洞清之上，晏景龙山，时引高圣玉清之宾，消魔大神神霄玉清王，曲寝琼瑶之内，金花之房，清斋三年，披诵高上高玄真丈，神奇出於自然，妙旨朗於十方，高韵落落，玉翰瑛瑛，神秀华庭，焕耀太空，八帝齐景，五老翼真，玄始映朗，天元敷陈，伏兽攘据，猛马奔惊，大帅仗旛，罗骑亿千，检魔摄邪，檄落万灵，山海静波，三光合明。於是帝君乃自弹景龙云璈，百和合唱，琼响太虚，萧条流清，玉音激炁，八风交真於中天，五华罗仙於四嵎，神啸启於琳琅之关，妙韵发於大洞之机。尔乃命北寒金台龙华玉女，郁萧明、定云敷、安延昌、飞四渠等，合歌高上洞神之诗，灭魔招真之曲1，其词曰：

偶景策飞盖，迅辔浮八清。整控启丹衢，流盻宴云营。协神飘津波，褰趾步寒庭。龙翰跃玉质，羽服翠紫軿。超凌六领台，纷纷落凤城。携提神霄王，高会太上京。仰披三素房，长烟洒八溟。至道趣兰阙，缥缈虚上生。绝峰通妙观，太晖朗玉清。积勤感太素，谁测形与名。待劫未终旦，倏欻肇万龄。冥运自有会，安知天地倾。乘我自生运，策景涉北元。流霄随我回，飞盖荫绿辕。高登四明阙，华琼秀金门。神晖洞兰峰，三景焕已分。结朗始生炁，八会坦幽源。落落玄汉初，太阳协朝晨。灵化四盖庭，妙畅法亦全。运理自然道，郁若高上文。千祆无贾生，检制天魔群。玄会大洞野，采精掇日魂。含精炼丹房，长保无终桩。回辇寝丹房，默想念高玄。闲寂无尘累，盼目霄中宾。凝神标九领，连更续长烟。三烛朗太晖，绝空中生真。秀景曜玉州，协神整华年。幽遘应冥会，眇眇逐景迁。万感自启运，良谋亦有津。玉帝理灵襟，萧萧九重天。独步冥领峰，从怀在无间。自无高仙韵，蹑彼亦何绿。道藏金极章，宝我玉清篇。太虚洞玄清，清中生玄微。碧云绕丹房，绝宇曜紫晖。抗足万津波，玄步登玉扉。八风鼓高峰，云万何凄凄。龙凤呜九霄，禽籁唱何悲。灵境无崖际，四顾皆空垂。莽莽天汉涂，飘飘上清畿。冥据应感会，玄寂真人怀。数来劫自运，理极神自归。明诵高上文，密求反华颓。转诗以招真，神慧变天威。制命合玄符，握节征太微，妙觉无凝塻，廓然灵关开。并景反寂辕，高超绝岭飞。玄栖重虚馆，静想高神回。

歌毕，於是帝君即命五老上真，请高上大洞灭魔神慧高玄真经玉清隐书，〔盛〕以云锦之囊，封以启天之章，付仙都左公掌录琼宫，以玉华之女、金晨玉童各三十七人，执巾典香，侍卫神文。依四极明科，七百年一传，自无玄名帝图，刻简来生，金骨玉髓，挺命合仙，不得参闻。其道高妙，故曰隐书，太上所宝秘，不传於下世。轻泄灵文，身负风刀，万代被殃。

高上神经，皆上表高真之秘讳，下载天地万精之音，以招仙灭魔，通理幽关。皆出高上口诀，以施大洞真经，上宰注笔，太一拂筵，玉郎撰目，天妃结篇，五帝集校，以成灵文。五老监试，左仙辅真，太华典香，金晨扬烟，神奇发逸，玉慧洞明，灵化威乎天地，文翰焕乎上清，发口则声参太微，高上遥唱。诵之一遍，则九天骇听，玉帝礼音，万真监庭，群凶灭景，天魔摧倾。行此之道，则炁达清霄，泽布九津，拔度七祖，更生上天。以标神经之妙贵，可谓难可载胜焉。凡修回风混合大洞真经三十九章，皆当先诵高上灭魔神慧一遍，以灭试招真，通理三关，惠整形骸，令兰炁布津，万神定位，调畅玉声，炁和响清，乃诵妙章，金音朗彻於高上，妙旨凄粲於十方，则皇老遥监於丹苦，三元记勒於紫房，拔七祖於幽涂，度更胎於南仙，生死享其祚福，荣美流於种亲。其道秘妙，不得妄宣，轻泄灵音，身没河源，七祖谢责，结罪幽山，九天禁书，非真勿传。

大洞灭魔神慧玉清隐书

玄景散天湄，清汉薄云回。妙炁焕三晨，丹霞曜紫微。清天舒灵彩，流霄何霏霏。神灯朗长更，离罗吐明晖。四岭带高云，悬精荫八垂。三素启高虚，兰阙披重扉。金墉映玉清，灵秀表天畿。风生八会宫，猛兽骋云驰。纷纷三洞府，真人互参差。上有干景精，冥德高巍巍。太一务犹收，执命握神麾。正一履昌灵，摄召万神归。公子翼寂辕，洞阳卫玄机。明初合道康，龙舆正徘徊。七景协神王，飙轮万杪阶。体娇玄津上，飞步绝岭梯。披锦入神丘，璨璨振羽衣。冥摅交云会，飞景承神通。清峰无毫荟，绮合生绝空。金华带灵軿，翼翼高仙翁。万辔承虚散，蓊蔼玄上窗。中生合景君，九帝昌上皇。明轮映黄宁，羽珠曜玄阳。天精元素炁，中五号养光。结朗始生神，九真合成双。妙景启冥数，顺感标神踪。泥丸洞元光，运珠正绛宫。元阳部命门，三神携紫童。拘制招上归，夹阙侍明窗。翳郁对启明，圆华焕三冲。方盈引接生，反老回婴蒙。飙粲丽九天，天绿绕丹房。萧萧缠霭表，曲降寝华堂。游宴盻万变，归会神霄王。仙道乐子生，鬼道乐子凶。但闻贵生道，不闻鬼道隆。谣歌参天炁，贾生无正章。神慧命朱兵，五帝符寒乡。仗旛摄万魔，琼文检北酆。体解自然道，妖灭非尔功。泛晨鼓长扇，含灵庆霄峰。俯盻四谢飞，天劫永难终。妙中生真景，回辇苦迟迟。意合在冥感，携提高上猗。翔翅期妙会，洞观情转悲。啸咤咄嗟顷，倏欻历九围。摄炁反交初，并景幽玄栖。

於是七精停曜，重关洞开，百阳激电，五星奔移，握节命灵，是炁悉追，铁熊罗遮，猛虎变威，六师斩妖，铜头捕非，玃天啖毒，晶消摧，万精灭种，六天崩颓，三道正行，何炁不回，山河为之倾倒，日月为之弇晖，灵兽为之堕领，金翅为之落飞，五帝束带於神宇，万灵受对於太微，高上泛盖於丹崖，八景策驾於霄扉，观洞源之妙化，欣我道以坦怀。

大洞高玄真人曰：欲登高座，披诵《大洞真经三十九章》，当先平坐，正视北向，叩齿三十二通，闭眼思己身著九色羽衣龙文之帔，头冠玉晨之冠，手执九色之节，青龙侍左，白虎卫右，头荫华盖，下坐狮子，仙童侍香，玉女散华，紫云蓊郁，满於堂宇，五色玄黄，罗列前后，内外分明，皆使映朗，便诵灭魔神慧隐书一篇。诵毕，又闭眼默念，心拜四方，口引东方青阳之精青炁九咽，使充布肝腑之中；次口引南方丹灵之精赤炁三咽，使充布心腑之中；次口引西方金魂之精白炁七咽，使充布肺腑之中；次口引北方玄曜之精黑炁五咽，使充布肾腑之中；次口引中央高皇之精黄炁十二咽，使充布脾腑之中。咽五方都毕，微祝曰：

五炁混生，玄上之精，充布五府，六管鲜明，内灌外逸，表裹俱清，灭秽招真，我飞太灵，常对高晨。

诵大洞真经毕，便振左手三过，法掷流铃，振右手七过，法掷豁落七元。次仰头，次摇颈九过，法承天。次鼓脚一过，法震灵。摇身二七过，以欢万神。次拭目三过，明三光。次捻鼻七过，通明梁。次捻眉后两门三过，塞邪源。次轮身三周，开天窗。次咽液九过，服玉津。一身都毕，万神皆欢，调声正炁，乃诵玉章，微咒曰：

承天履地，出入洞门，左振流铃，右掷七元，带金佩玉，仙衣纷纷，八景罗列，策舆乘云，万徧朗达，飞入帝晨。毕，乃平坐诵经。

此大洞之妙格，俯仰之仪，使庠序得法，则高上盻目，三元降席，万灵朝礼，天魔降伏，五苦咸解，七祖受福，神凤来翔，云龙踊跃，众仙称善於高虚，五老刻名於帝录。

凡修上道，披诵灵章，而不行此法，亏忽天仪，於俯伏不足，则为北帝鬼神所笑，三官所罚，群妖试败，身丧无益。故违道者易，修道者难也。得其仪格，将有飞腾之阶级也。

大洞消魔神慧内祝隐文

读高上虚皇君道经，当思太微小童干景精真之炁，赤色焕焕，从兆泥丸中入，下布兆身舌本之下，血液之府。毕，微祝曰：

真炁下流充幽关，镇神固精塞死源，玉经惠朗通万神，为我致真命长存，拔度七祖反胎仙。毕，引赤炁三咽止。便读经，经毕，又祝曰：

天有大隐生之宝，称曰明梁之上炁，守我绝塞之下户，更受生牢门之外。乃又召益元之羽童，列于绿室之轩，使解七祖百结，随风离根，配天迁基，达变入玄。

玉清隐文又祝曰：

元炁非本生，五涂承灵出，雌雄寄神化，森罗邃幽郁，玉音响太和，万唱无中发，仙庭回九变，百混同得一，易有合虚中，俱入帝堂室。毕。此高上内祝秘文，泄之七祖充责。

读上皇玉虚君道经，当思太一尊神务犹收真炁，紫色爓爓，从兆泥丸中入，下布兆玉枕之下泥丸之后户。毕，微祝曰：

太一保命，固神定生，为我上招帝真之炁，下布紫户之庭，玉经仰彻，九元朗明，七祖同欢，俱升上清。毕，引紫炁三咽止。便读玉经，经毕，又祝曰：

兆身常死关，结胎害百神，百神解胎结，披散胞内根，七世入帝室，一体合神仙，神仙会玉堂，七祖生南宫，并带理明初，同席孩道康，万真守身形，是日藏初明，帝一回雌雄，保镇百神门，闭塞万邪户，受事九宫间，典禁召司命，三日朝泥丸。

读皇上玉帝君道经，当思帝君逢陵梵真炁，紫光郁郁，从兆泥丸中入，下布两眉中间紫户之外宫。毕，微咒曰：

帝君度符籍，正气召万神，上招玉真炁，充布两眉间，混一生帝景，三素成我仙，飙粲乘飞盖，径升高上轩。毕，引紫炁三咽止。便读玉经，经毕，又祝曰：

扶晨始晖生，紫云映玄阿，焕洞圆光蔚，晃朗惧耀罗，眇眇灵景元，森洒空青华，九天馆玉宾，金房唱霄歌，贤哉对帝宾，役召伯幽车，七祖解胞根，世世为仙家。

玉清隐文又祝曰：

丹皇运珠，守镇死门，上一赤子，玄帝凝天，一名伯无上，亦为三元先，扶我亦养我，使我登云轮，常坐上清轩，七玄为仙君。

读上皇先生紫晨君道经，当思左无英公子玄充叔真炁，玉光奕奕，从兆泥丸中入，下布兆左腋之下肝之后户。毕，微祝曰：

无英神真生紫皇，三炁混合成宫商，招引真炁镇膀胱，通流三丹会洞房，为我致仙变丹容，飞升云馆入金墉。毕，引玉光三咽止。便读玉经，经毕，又祝曰：

神安炁洞，上与天通，越出地户，过度天门，隐息四维，七星散分，飞行阴房，日月植根，守金藏玉，制御万神，仙王何人，我已成真，隐存雌雄，洞一四乡，结中青炁，号为延昌，字曰和婴，理命永长，玄归固内，庆玄牢张，我日成真，飞仙云京。

读太微天帝君道经，当思右白元洞阳君真炁，金光耀耀，从兆泥丸中入，下布兆右腋之下肺之后户。毕，微祝曰：

洞阳郁灵宝魂生，金光焕焕炁中精，招真固神令长生，拔出幽根返胎婴，骖晨御炁升玉清。毕，引金光三咽止。便读玉经，经毕，又微祝曰：

洞阳郁灵标，守体死户门，开出三尸虫，受入九真源，解胞散滞血，百节生正神，七祖灭尸祸，拔殖后叶患，黑炁斌来生，斫断胞死根，上世受道德，后来获帝仙，帝仙是何人，明明七叶孙，乃祖入丹都，并坐精上门。

读三元紫精君道经，当思中央司命丈人君真炁，紫云之色爓爓，从兆泥丸中入，下布兆绛宫心房之中。毕，微祝曰：

司命定年，丈人保仙，度名於南宫，上奏帝君前，世世为仙王，拔出七叶根，福报无穷已，皆是玉经言。毕，引紫云炁三咽止。便读玉经，经毕，又祝曰：

会元三襟交，携领回胎婴，承光守下关，务玄待月明，於是混离固钥，明车受成，福延七世，祸散玄生，守景六合，陵梵七灵，共生亿千，欻升玉庭，婴儿徘徊，羽衣命仙，吉济万万，福布千千，骨有玉映，血承琼泉，生乐天地，日月同年。

玉清隐文又祝曰：

福布七玄前，罪灭三徒中，灵吹九晨杪，纳炁太帝宫，五仙携太一，并立重冥空，遂隐上清室，羽明帝一房。

读真阳元老玄一君道经，当思命门桃君孩道康真炁，黄云之色，从兆泥丸中入，下布兆脐中命门之外。毕，微祝曰：

真灵正神，号曰桃君，混合生宫，守护命门，通仙致炁，齐景宝云，七祖同生，受福高晨。毕，引黄云之炁三咽止。便读玉经，经毕，又微祝曰：

五岳真人，定录四宾，司录促到，护籍理民，道康握节，云拘报旛，香风八被，恶魔绝烟，并来对帝，万万称臣，度我生籍，名迁玉门，扶翼五符，镇护波尘。

玉清隐文又祝曰：

太上时非子，一曰合精延，是为命门王，可以召万神，万神即时到，合会琼羽门，使令散祸，祸绝福连，上寝玉堂，世受名仙。

读上元太素三元君道经，当思泥丸天帝上一赤子真炁，炁如宝光，从兆泥丸中入，下布泥丸九孔之户。毕，微祝曰：

上元赤子号上真，飞云羽衣耀紫烟，上招明景对帝宾，宝光奕奕映我身，身生毛羽升九天。毕，引宝光三咽止。便读玉经，经毕，又祝曰：

童子景精，有神有威，合象三形，九道相推，衣服朱丹，步正参差，出入上元，太极内阶，知我者生，存我不衰，人无哭兆，恃赖辟非，欲知吾处，密问太微，太微玉帝，三圣徘徊，侠我左右，一合俱飞，混洞六府，日月齐晖。

玉清隐文祝曰：

九道转对，五老各宁，洞阳衔籍，号曰郁灵，七世父母，反胎更生，累业积罪，罪泄福生，上入帝堂，受书丹明，常与伯史原，徘徊三界庭，巾金佩羽，宝曜圆形，玉轮北回，役御朱兵。

读上清紫精三素君道经，当思绛宫中一元丹皇君真炁，日光之色，从兆泥丸中入，下布项中大椎骨首之户。毕，微祝曰：

中一真君，号曰连珠，上招日光，灌我形躯，三真宝曜，固命玉符，寿亿万年，永无终休，身生羽服，飞升天衢。毕，便引日光三咽止。便读玉经，经毕，又祝曰：

天有九魂，不可不分，道有三真，不可去身，帝一变景，万化以臻，流珠停晖，紫霞踊烟，七度回络，三光映真，太上精符，相与为亲，司命衔月，嘘我重唇，五老衔日，吸我三便，太上道君，与我缠绵，上造天阶，携把太真。

读青灵阳安元君道经，当思命门下一黄庭元王真炁，月光之色，从我泥丸中入，下布两丸间车轴下户。毕，微祝曰：

下一真元王，号曰始明精，三皇把符命，金契度仙庭，上招景中炁，炁布灌我形，羽车曜云罗，令我飞上清。毕，便引月光三咽止。便读玉经，经毕，又祝曰：

五藏百结，生此万疾，玄一林虚，开关解结，结绝病散，精神盈溢，福炁充明，祸翳倾竭，仙心日臻，死道月绝，混化九君，合符帝一，七神奉符，公子

入室。

读皇清洞真道君道经，当思泥丸九真帝君上皇真炁，青光万丈，从兆泥丸中入，下布口之四际。毕，微祝曰：

九真始生，生於上元，号为先灵，三景各分，上招玄晖，布流四门，镇神保仙，拔度七玄，骖景乘浮，朝拜三元。毕，引青炁三过止。便读玉经，经毕，又祝曰：

七炁离罗，大混黄宁，六甲辅魂，内注六丁，三真入胃，液流太明，五符上皇，泥丸常生，九星下映，日每同軿，游盻八回，双盖华缨，上到紫房，披巾羽青，七世父母，各得反生。

读高上太素君道经，当思胆中八真合景君真炁，黄云之色，从兆泥丸中入，下布兆背中骨节之府。毕，微祝曰：

八真结神，神生九天，号曰北台君，常在三合间，招真洞明炁，下流布我身，身生紫晖，与帝结亲，携契五老，太仙缠绵。毕，引黄炁三咽止。便读玉经，经毕，又祝曰：

生生得帝心，各会重户内，紫房混五神，魂魄恒宝贵，七关受仙辉，五藏充玉炁，俱过水火天，披建四和蔚，上归皇一子，与兆魂相对。

读皇上四老道中君道经，当思两肾七真玄阳君真炁，黑云之色，从兆泥丸中入，下布兆背穷骨地户中。毕，微祝曰：

七真生帝景，八炁运常宁，上招日中童，圆珠映我形，回风混幽府，归妙大洞经，拔出地户难，超凌逸九天。毕，引黑炁三咽止。便读玉经，经毕，又祝曰：

太一郁书，上登洞房，六合三宾，司命神公，手执录籍，驾景乘龙，左回灵曜，右扇神风，峨峨隐珠，芬艳婴蒙，浩观太无，濯炼五通，澄魂羽幽，炼魄空洞，招兆百神，月常之功，七祖顺生，景福昌隆，回我老艾，还复玄童，上对神霄，金光十方，飞飙玉轮，弹金呜钟。

读玉晨太上大道君道经，当思肺中六真上元素玉君真炁，白云之色，从兆泥丸中入，下布兆颈外十二间梁之中。毕，微祝曰：

六真奕奕，白光央央，回帝之景，上入丹乡，招真下流，灌我玉浆，羽裙纷纷，衣我仙裳，越过水火，飞登神京。毕，引白炁三咽止。便读玉经，经毕，又祝曰：

九合三离，紫房散分，五老正严，帝一保神，司命奏籍，奉符三元，胞树断落，血尸绝根，反胎火朱，回炁泥丸，我合九清，大混百神，身登玉房，同軿金仙，逍遥太素，徘徊三天，重华列简，黑支流玄，世为道伯，大福缠绵，上寝玉清，下息命门，五藏秀华，项负日魂，长保劫龄，后天常全。

读太清大道君道经，当思脾中五真养光君真炁，如玉光金真之色，从兆泥丸中入，下布兆喉内极根之户。毕，微祝曰：

五真散灵，布炁九玄，金光曜晖，玉炁吐津，万神并畅，熙怡我身，圆光奏命籍，太一勒九天，降致八景舆，策龙驾素烟，混合三帝室，保我亿劫年。毕，引玉光三咽止。便读玉经，经毕，又祝曰：

晨登九景台，夕入神霄门，太一神夫子，或曰三来瓮，左执兆符籍，右携洞阳君，定生会紫房，五神更混分，混分逸帝堂，七祖绝死根，五毒炁零灭，翳津无浮连，令我尸血化，帝房出金元，三涂绝苦树，世世获天仙，常与景中王，积劫保元元。

读太极大道元景君道经，当思肝中四真青明君真炁，青云之色，从兆泥丸中入，下布兆胃管之户膏膜之下，微祝曰：

四真常生，青光华精，徘徊秀朗垣，沈弥玉景庭，携提高上元，俯仰要五灵，拔解七叶根，与我保华婴。毕，引青炁三咽止。便读玉经，经毕，又祝曰：

帝室混身，一道万分，万分合别，是曰帝一，白帝皓灵，金霞回日，重冥幽寥，藏神化密，把兆五符，与天相毕，玉晖覆盖，无死无疾，七祖父母，超登丹室，胞根八解，死符绝灭，帝得五元，我回三七，六腋焕华，金书羽札，世为仙真，宝箓玄别，华繁曾玄，世元曲折。

读皇初紫灵元君道经，当思精血中三真元生君真炁，赤云之色，从兆泥丸中入，下布兆鼻两孔下源之中。毕，微祝曰：

三真焕光，流丹徘徊，离合九景，三洞金扉，上招朱童，五苦廓开，死根断落，日魂同飞，超逸十界，上升玉阶。毕，引赤炁三咽止。便读玉经，经毕，又祝曰：

七炁混合，帝一回元，结滞月散，兆命长迁，死道闭灭，断绝胞根，五藏生华，六腑金鲜，帝一保形，司命保神，五符启扉，五籍登仙，世为道王，帝师缠绵，散香龙窗，反华扬烟，七携无上，八晖九陈，流源曲液，领会六渊，名书上清，炁积寂轩，回风脱死，帝一相连，五通七合，俱生上元。

读无英中真上老君道经，当思骨节二真坚玉君真炁，碧云之色，从兆泥丸中入，下布兆太仓五肠之口。毕，微祝曰：

二真固神，郁勃三关，回金合玉，坚备泥丸，上通帝炁，布流金门，混化启明，合我仙魂，七祖同飞，灭绝胞根，世保道德，永享欣欣。毕，引碧云之炁三咽止。便读玉经，经毕，又祝曰：

魂生无中，布在九重，道出三极，常游绛官，三宫合化，是为紫房，紫房所在，先由明堂，明堂之内，守神桃康，风云郁郁，既清且凉，塞闭欲孔，割破恋根，其圣曰哥，其真曰霐，兆能知之，乃开金门，金门左右，忽见高贤，左曰父宁在，右曰母精延，此是景中伯，与尔登玉晨，父宁母精，世世为仙，万条重华，皆受帝一恩。

读中央黄老君道经，当思心中一真天精君真炁，绛云之色，从兆泥丸中入，下布兆胸中四极之口。毕，微祝曰：

一真镇心，总领百神，百神常生，会我绛轩，上招玉炁，六液沉珍，赤景启灵，拔我七根，超逸三涂，上升南仙。毕，引绛云之炁三咽止。便读玉经，经毕，又祝曰：

帝一迥风，化合桃康，流生起福，上缢玉堂，混而合之，出入帝房，三五合一，必成仙君，七玄父母，灭尸散怨，万劫千重，皆登上清，仙曲节伏扈，广敷郁中，守我形者，司命丈人，帝君公子，深固泥丸，太微玉华，羽服扬幡，魂魄长相抱，百骨皆满神，神王生津上，超越度死门，遂友高上子，把籍玉清宾。

读青精上真内景君道经，当思九元之真拘制真炁，五色云炁，从兆泥丸中入，下布兆左耳伏晨之户。毕，微祝曰：

九元之精，天关开窗，八景合炁，上通金房，三元帝室，反老生蓊，玉华灌溉，炼改艾容，飞霄紫舆，运我升空。毕，便引五色云炁三咽止。便读玉经，经毕，又祝曰：

太微小童，常在帝前，其名景精，其姓曰干，合形太一，被服朱丹，五符命籍，把持玉案，帝君所临，主通诸神，混合太上，司命丈人，固保灵户，五藏会分，帝仙守宅，凶种灭根，三炁郁敷，八回五烟，我得升霄，驾龙朗轩。

读太阳九炁玉贤元君道经，当思皇一之魂上归真炁，玄云之色，从兆泥丸中入，下布兆右耳伏晨之户。微祝曰：

皇一上真，洞生丹房，朱映兰曜，发溢明光，太元之音，朗彻九空，玄金独乐，振响琅琅，上招玉景，协我神堂，策虚升飞，游宴玉京。毕，引玄云之炁三咽止。便读玉经，经毕，又祝曰：

九宫一合，化形帝晨，上升紫房，命真召仙，会济魂魄，领括百神，七玄康乐，披苦破根，死烟灭炁，福禄充轩，兆登太霄，驾景控云，日中五帝，挟日精轮，郁将逸阜，飙景同迁。

读太初九素金华景元君道经，当思紫素左元君翳郁无刃真炁，景云之色，从兆泥丸中入，下布兆头面之境。毕，微祝曰：

翳郁生真，真景生空，灵炁昱昱，紫素融融，上致流津，下布我宫，身生水火，体变玉光，飞仙羽盖，升入神公，受书玉京，成我仙宗。毕，引景云之炁三咽止。便读玉经，经毕，又祝曰：

庆元吉津，流汨西田，太帝携手，命召高仙，披浊散秽，断绝死根，上一天帝，号玄凝天，曜明六合，靖寂泥丸，是为伯无上，使兆保长安，列图玉皇，并襟帝晨，五府生华，六液龙源，渊清太素，郁霭金津，万仙来朝，五岳启陈，玄愆沉散，天福奏烟，雕梁守命户，长来护死门，上生玉房，受位金仙，天之玉堂，常接帝贤，九天之中，宴盼劫年。

读九皇上真司命君道经，当思黄素中元君圆华黄刃真炁，状晨景之晖上华，从兆泥丸中入，下布兆胸腹之境。毕，微祝曰：

九天上景，化生华晖，晃哗太空，曜真紫微，上致中黄，百神降回，散根离苦，八难豁开，七祖同升，福覆巍巍，使我神仙，八景齐飞。毕，引景晖之华三咽止。便读玉经，经毕，又祝曰：

太帝精魂，阳堂八灵，披散死炁，混合众生，帝一承图，三元会明，九真安安，七神宁宁，超越滞节，过度鬼兵，上升帝晨，盼乐玉庭，玄母定录，五府开清，胞根没种，血秽珍平，七祖父母，起福三清，无英明夫，掌我仙经，广神安炁，录回绝冥，闭藏死关，太混一生，长寝羽台上，固神五老室，受录上清阙，保德七元日，上上登玉霄，下下合帝一。

读天皇上真玉华三元君道经，当思白素右元君启明萧刃真炁，状月中之华，从兆泥丸中入，下布兆下关小腹至脚。毕，微祝曰：

白素启明，九天同生，高虚素辔，浮景玉清，回真曲仙，流洒八溟，通幽达微，玄曜华精，使我内彻，五孔开明，神公来游，我道克成。毕，引月华炁三咽止。便读玉经，经毕，又祝曰：

魂生九炁，炁变成神，五光缠会，太一化仙，二十四真，回形帝先，九曲下户，镇生白云，黄庭六腑，含养命根，胎结胞树，种栽死山，一得拘制，受断灭源，符籍清明，金□玉轩，长为德伯，世得道恩，升登日月，遂友帝仙。

读太一上元禁君道经，当思日中司命接生真炁，三华之色，从兆泥丸中入，布兆左手之户。毕，微祝曰：

四大乘天，天元来归，三华吐曜，司命景飞，为我招仙，七祖散开，上登大灵，日月同晖。毕，引三华之炁三咽止。便读玉经，经毕，又祝曰：

太一务犹收，召北司玄一老子，握节往来，元素把符，白元守雌，焕然晨光明，披霞升帝墉，列坐震灵席，混合五日房，白炁育尚生，青君案延昌，左携精上门，右抱合和婴，我生日月华，友宾赤炁王，八景照泥丸，朗然洞房中，婴儿为赤子，混离生玉容，五道秀金华，位为上清公，七祖断玄滞，身得乘神风，徘徊三清上，和乐返婴童。

读元虚黄房真晨君道经，当思日中桃君方盈真炁，日晖之色，从兆泥丸中入，下布兆右手之户。毕，微祝曰：

元虚黄房内，日中号方盈，左宴朱领台，右携仙皇庭，寝宴三秀房，结我神始生，同飞入玄玄，七祖反华婴。毕，引日晖之炁三咽止，便读玉经，经毕，又祝曰：

九元镇真，五帝缠绵，日月中王，与兆为亲，大混三五，离落魄魂，百节金□，玉液回神，五府生华，白炁运烟，充溢三清，紫房宝津，上开仙户，下塞死关，令我羽简，玉帝之前，七祖父母，反生南轩，虎服摄魔，龙旌命神，太一锦旌，召束三官，除灭死籍，刊名玉真，保生太一，日月同年。

读太极主四真人元君道经，当思左目童子飞灵真炁，日之华光，从兆泥丸中入，下布兆左目之中。毕，咒曰：

四极太灵，元君精瑛，日华充溢，童明光光，二景相照，通我明梁，三丹启真，我道开张，毛羽罗裙，飞上上京。毕，引华光三咽止。便读玉经，经毕，又祝曰：

我乘混合炁，缠固九真丘，养光太昌子，并罗凝羽珠，九尊众帝生，景洞回须臾，七祖结解散，秽积忽已除，世世生福昌，玄玄获仙书，身升太霞宫，控龙宴玉虚，上朝上清皇，寝兴幸正扶。

读四斗中真人七晨散华君道经，当思右目童子晨婴真炁，月之华光，从兆泥丸中入，下布兆右目之中。毕，微祝曰：

七晨飞华，华散三元，混合成真，上招月魂，为我降灵，启我仙门，七祖同飞，飞朝帝君。毕，引月华光三咽止。便读玉经，经毕，又祝曰：

三素牢张，上元老君，神生道固，我魄逸游，保兆六合恼，忧苦没曲门，死炁闭地下，身与帝一君，并襟乐六腑，镜心丹玄房，熙炁泥丸野，体曜金晖，羽录召真，白炁重郁，百神光鲜，长与日月，符籍缠绵，世保道德，永为天仙，寂寂内注，遂升帝庭。

读辰中黄景元君道经，当思肺部童子素明真炁，五关晖光，从兆泥丸中入，下布兆肺部华盖之门，上通两目之童。毕，微祝曰：

童子素明，黄云九缠，沧台飞轮，三神协真，号曰玄上景，列位高皇宾，总摄命百神，携我入紫烟。毕，引晖光三咽止。便读玉经，经毕，又祝曰：

二老在左右，帝魂照九垓，阴阳变其上下，太一立其中根，五神卫其生质，司命塞我死门，九宫合而为一，六合混而无量，世获仙书，福庆缠绵，五老对席，以庆三元，偕一来迎，上升帝晨，七祖滞血，皆为拔根，反胎南宫，受生帝轩，兆宴玉堂，同襟帝轮，世世列图，服羽扬旛，子子保昌，庆及后玄，长为仙伯，役使万神。

读金阙后圣太平李真天帝上景君道经，当思胎中一元白炁君务玄子、太一精魂玄归子，二神真炁，三华之色，从兆泥丸中入，下布兆五藏结喉之本户。微祝曰：

金阙焕玉清，白炁映丹霞，明光郁金灵，五色吐三华，流津宴寝堂，结我始生牙，玉符召百神，威章征万魔，保此亿劫仙，道明无凶邪。毕，引三华之炁三咽止。便读玉经，经毕，又祝曰：

天生八炁，回合帝乡，五神奉符，司命扶将，拔断死籍，荡秽幽冥，七世解结，福延玉庭，血积沉没，三素焕清，兆升天堂，与帝合灵，世得仙契，所启必成，种年日中，植命月庭，反胎童蒙，回为孩婴，生与天同，寿与日并。

读太虚后圣无景彭室真君道经，当思结中青炁君按延昌、元君精魂保谷童，二神真炁，炁如玉华，从兆泥丸中入，下布兆五藏大胃上口。微祝曰：

离合九灵，二真幽密，太虚重天，上携太一，雌雄混合，同仙妙室，上变九仙，下解胎结，七祖庆欣，五苦解脱，使我飞腾，灵化本质。毕，引玉华三咽止。便读玉经，经毕，又祝曰：

种福九天升，拔尸地门下，七玄解滞积，断树阴忧苦，反胎朱火宫，更生九玄户，真炁日日臻，祸害日日治，兆升三清堂，乘飙上景庭，命与月母俱，年随日帝生，累玄保仙籍，回老更童婴，福升六合内，受图永常生。

读太玄都九炁丈人主仙君道经，当思节中黑炁君斌来生、帝真精魂幽台王，二神真炁，玉光之色？从兆泥丸中入，下布兆九肠之口伏源之下。毕，微祝曰：

太玄何寥寥，黑炁生上虚，帝真洞明景，九炁合神庐，变化十方颂，倏欻肇明初，万真炼我仙，百关自清居，七玄断胞树，九曾升福堂，上招景中子，与我登飞舆。毕，便引玉光三咽止。便读玉经，经毕，又祝曰：

帝魂照元阿，常镇兆生门，伏尸灭落，保魄宁神，玄母回光，奉帝玉仙，右命太一，乃及兆身，北宴上清，列为玉宾，命生日华，年合月烟，长济金房，晨景为邻，除忧伏胃门，拔苦三徒中，福积丹玄内，庆充泥丸房，百神混帝一，大变流回风，反兆朽艾形，改貌为婴童，世世入仙堂，玄玄登羽宫，大劫虽屡倾，与日方增崇。

读上清八景老君道经，当思胞中黄炁君祖明车、天帝精魂理维藏，二神真炁黄云之色，从兆泥丸中入，下布兆小肠二孔之本。微说曰：

上清曜玄堂，八景乘天纪，黄炁协神真，精魂对帝子，太一度命籍，五符固不死，携仙带晨晖，回风反形始，拔苦出七祖，同欢九玄裹。毕，引黄云三咽止。便读玉经，经毕，又祝曰：

白云合晨景，乘素会太微，上朝帝一室，解带皇一阶，启明金门中，三阳召上归，升我身神内，覆盖太明威，大宝九华，光映兆形，招云混真，散香要灵，月中反胎，日中受生，年享曜景，命遂无倾，身为仙王，保此上清，世受真书，玄华玉庭。

读青华方诸宫高晨师玉保仙王青童君道经，当思血中赤炁君混离子、司命精魂发纽子，二神真炁如赤云之色，从兆泥丸中入，下布兆百关结节之下。微祝曰：

晨晖焕东霞，丹景映高清，二真协神宗，落落七华生，五老飞帝席，太一保童婴，锦云曜幽夜，玄玄开重冥，七祖勒符籍，南极受胎灵，高晨盼云舆，运我升飞軿，拔解亿世基，欢我万劫程。毕，引赤云炁三咽止，便读玉经，经毕，又祝曰：

五道混回，七门始分，南和建节，白帝彰安，灵标理魄，会昌护神，奉符登霄，寝息玉轩，定录琼札，世为天仙，三涂绝破，除伐胞根，死炁沉零，祸轮无连，福臻重枝，庆会华玄，名书玉堂内，世为道德门。

读扶桑大帝九老仙皇君道经，当思上玄元父高同生、下玄玄母叔火王、帝皇太一重冥空、九帝尊曰明真，太帝精魂阳堂王、天帝九关魂绿迥道、天纪帝魂照无阿，七神真炁，混合莲华之形，从兆泥丸中入，下布兆本命之根胞胎大结之中。微祝曰：

元父玄母，七真齐炁，神公太帝，九老并位，为我固生，拔度十界，日月同符，九帝合契，坐命天魔，万灵来拜，浮景三举上，震丈保亿世。毕，引莲花之炁三咽止。便读玉经，经毕，又祝曰：

太玄聚晖，映冠扶晨，太常变景，须臾混分，入兆五府，坚我玉根，双軿太一，合羽扬轮，与兆上升，回转金门，年同日德，体宝金仙，世世昌盛，真符流连，玄玄累叶，名书灵轩，羽籍紫庭，飞香奏烟，福逮百枝，庆溢帝门。

读小有玉真万华先生主图玉君道经，当思三素老君牢张上、正一左仙仲成子、右仙曲文子，三神真炁，混合黄白玄三色之云，从兆泥丸中入，共下布兆鼻下人中。微祝曰：

玉真生帝景，万华乘云发，三老辅二仙，共镇死户窟，神映七华生，朽骨蒙更蜕，超逸三界庭，五苦咸解脱，得入九天表，上朗高朱日。毕，引三色之云三咽止。便读玉经，经毕，又微祝曰：

命门合精，六混七分，太一把籍，司命理神，帝一固形，无英守魂，太迥紫房，奉符帝君，胞树伐灭，断绝血根，七玄更起，沉景生烟，兆得上升，化合帝晨，身映日月，命与天连，重华累晖，咸会上尊，世书灵羽，紫录内宣，乘景三素，北宴高元，号曰仙王，上清真人。

读玄州二十九真伯上帝司禁君道经，当思中央玄一老子林虚夫真炁，黄云之色，布兆阴茎之端；北方黑帝保成曷真之炁，玄云之色，布兆膀胱之中；西方白帝彰安幸真炁，素云之色，布兆阴囊之中；南方赤帝长来觉真炁，绛云之色，布兆口舌之中；东方青帝雕梁际真炁，青云之色，布兆五藏内。五帝真炁从兆泥丸中入，下布一身。毕，微祝曰：

五帝明真，辅仙玄伯，上帝景晖，吐灵敷席，翳翳神曜，徘徊重幂，羽景保录，太一命籍，五炁总魂，三精固魄，金仙炼容，停年返白，拔出幽根，日月同宅。毕，引五色炁五咽止。便读玉经，经毕，又祝曰：

上宝月九真，日曦变玉室，呼吸紫微，大混帝一，八烟丛生，百灵明威，九魂离合，三光同晖，天皇在元，紫烟霏霏，五神奉图，始命不亏，变入九官，被服朱衣，腰佩虎章，流云绣帔，帷帐瓓玕，五色徘徊，日月照察，侠以东西，神庭内醴，以除渴饥，三五复返，转藏营机，周流太一，生均两仪。

玉清隐文又祝曰：

太一变六合，五神哺泥丸，七积灭三涂，血尸塞下关，三衿对帝真，拔斫胞树根，丈人号神宗，同心元素君，天皇入太清，五老奉符文，世世登羽宫，重华日中轩，元王始明精，固我本命门，保弼运绿炁，归上谷下玄，玄景□形神，朝跻太上轮，日月并玉衿，年随二景分，丹书玉堂内，位为天上君，左携羽台子，右提金颜仙。

读太无晨中君刊娥眉山中洞宫玉户太素君道经，当思帝卿肇勒精、绛宫中一卿中光坚、下黄庭弼卿归上明，三神真炁，混合青白黄三色之云，从兆泥丸中入，下布兆身三宫本命帝室。毕，微祝曰：

三真生太无，玉户映晨霞，太素洞元虚，丹灵森朱阿，回神九重府，内唱发琼华，百关纳津液，停年三秀柯，我身腾玉清，七祖离幽都，长保不终劫，万世承仙家。毕，引三色云炁三咽止。便读玉经，经毕，又祝曰：

帝一混九玄，太素五华精，宝羽宴玉堂，八风扇太明，高上乘元景，凌梵履昌灵，七化紫房下，九混五帝清，体生六色曜，金映流神形，感濯元炁内，金书玉皇庭。

玉清隐文又祝曰：

灵云始分，白炁郁素，混会九玄，三五流布，帝一解形，超登霄路，太一呼吸，五华坚固，司命主日中，白元司月夜，日中静心，心玄妙悟，夕隐泥丸，百神宣布，二宫可以长生，心脑可以长度。

读西元龟山九灵真仙母青金丹皇君道经，当思大洞帝一尊君父宁在真炁，五色紫云之烟，从兆泥丸中入，下布一形之内，散炁九孔之中。毕，微祝曰：

九灵通妙化，金仙混扶桑，帝一变百神，合灵西丹皇，上为胎仙母，下号称神宗，曜景绝云杪，萧萧紫微宫，为我执命籍，保真三素房，妙景空中降，炼我反婴蒙，七祖绝苦源，逸超九福堂。毕，引紫云三咽止。便读玉经，毕，又祝曰：

太上洞明，飞景九元，结精凝炁，化炁变神，司命混合，散形亿分，千乘火甲，万骑扬幡，俱与太一，上造帝仙，伯无起徘，仲成曲文，一合我炁，再合我神，三合我魄，四合我魂，五合我精，六合我身，我身六合，洞灵启真，八景虚驾，三素浮轮，我与帝一，俱升玉晨，重华累枝，混会天仙，身有道籍，世有生根，金简羽符，名刊日轩，所愿即从，天禄诜诜，所向如心，万福盈门，常存太上，帝一泥丸，雌雄混化，百灵缠绵，读经万徧，云驾来延，携宴五帝，日月九君，号为仙翁，上清真人。

大洞玉清隐祝九天上文，出自高上口诀，解滞散怨，大洞真经三十九章，理极於此。上则引致高灵之霞映，下则灭於万魔之凶殃。出秘要四十二阳字号。诵之一徧，开明幽关三十九户，纳受玉津，死炁沉塞，百神内欢，百神既畅，则声达九玄，炁朗紫霄，响叩玉晨，五帝束带，万灵朝轩，生生来归，七祖升迁，身致羽翼，驾景乘云，飞行玉清，位齐紫宾，此高玄之妙道，玉清之秘篇。出秘要四十二阳字。皆授金名玉字，高仙真人。七百年中，有合此质，听得一传。

后圣曰：得受大洞真经三十九章，修行之日，当先行大洞之仪格，诵玉清隐祝之文，又存思百神内名，外则遏於万试，内则塞於死关。如此一徧，便得一日一夜。单诵三十九章，不烦徧徧依旧行其仪轨也。若明日又登斋诵经者，当更按旧一过行之。

凡欲游行五岳，历观群山，留命停白，保寿劫年，未欲飞腾远离世间者，便可以太岁、本命、八节之日，单诵玉清隐祝，内思百神一徧，不须诵玉经也。如此百褊，则炁参晨霄，百神内缠。千徧，三元下降，刻名帝篇，长保日月，天地齐年。万徧道备，乘云驾龙，游行太虚，领括群仙。此道高妙，慎宣非真。

九天玉清紫文丹章绿字隐文

紫文丹章绿字隐文，一百二十言，乃九天之上炁，凝紫晖之精，结成自然之章，表见玉清宫中。其文焕曜，照明上清，致高上注笔，通其隐音，以纲维玉处，制命九天，匡御威神，召真检灵。即元始天王所佩，以传玉清帝君消魔大王、玉清神霄王等，侍文玉童玉女各二十四人，纠於漏慢，营卫佩文者身。得佩此文，则与九天齐真，名书丹台，位准高玄，身发紫光，项负圆明，游行太虚，十界司迎，致三元下降，同宴霄軿。修行神仙之道，披诵高上玉清隐书大洞真经，当安身方丈之上，心映紫文丹章，左把流金火铃，右御豁落七元，则玉虚不招而自降，大洞不叩而发关，万真应机而感会，群魔束身而自亡，运策八炁，回转五辰，坐命万灵，役御群仙，炁合高虚，形齐紫宾。九天之秘奥，玉清之隐文，有泄此章，身被风刀，责及七玄，生死之考，一如九天盟文。

有金名玉字，列图九天，得见此文，当以绛纹之缯三尺为地，以紫笔书丹章於缯上，赍紫纹九十尺，金鱼玉龙，诣师清斋九十日，北向告盟九天而传。弟子受以锦囊，佩之当心也。得佩紫文丹章，皆位准高玄，得受玉清隐书，位准太真，坐起寝息，皆与玉虚交缠，玉华卫真於左右，五帝仿髴於寝轩。不得杂同於常俗，混秽於高真也。犯则神逝而魔前，被拷而失仙矣。

佩紫文丹章，出入卧息，乃行道之际，恒当先思己身有紫晖之光，玄覆於上，炁绕一身，便叩齿九通而祝曰：

玉虚九重，紫晖八缠，玄光重映，玉清吐津，紫文丹书，表明九天，制命万灵，招役群仙，威摄万万，检翦千千，影响立会，五云发烟，飞舆紫盖，倏忽来前，使我乘空，高登玉晨。

毕，便引紫炁十二咽止。如此九年，即有紫云之盖映覆兆身，身生紫光，照明十方，通神致真，洞观太虚也。

昔上元夫人以隐文授太和玉女，太和玉女授幼阳君，阳君道成升虚，以文封於九嶷洞室，七百年当授合真通玄之人。后学精念，自当感会预有缘也。

上清太上玉清隐书灭魔神慧高玄真经竟

释音

檄音窍。嵎元俱切。畿渠希切。摅音樗。参差上疏臻切，下又宜切。杪音眇。罴班糜切。皛音皎。弇衣检切。降伏上音杭。斌纽民切。巾金上音靳。三便下平声。昱音育。幂莫狄切。

1『曲』原作『典』。

 

### 上清高上灭魔玉帝神慧玉清隐书经

高上玉清刻石隐铭内文

上清高上刻石内文，玉清上宫北壁隐书鬼神内铭，高上玉帝以传太微天帝君。三道立正，太微天帝君以授后圣太平道君，以刻书酆都六宫，下制北帝酆都之山。道君书其文，备游十天，召神灭魔，威伏万精，封检五岳，束缚群灵，上披天关，回转五星，纵景万变，真光洞明，流金交焕，十天郁冥，欲杀者杀，欲戮者戮，适意所造，平断死生。其道严妙，玉帝之精，有见其文，不学立成，北酆落死，青华记名，真仙来朝，上造王庭。玉清隐书，玄旨秀灵，琼音洞微，妙趣明彻，八电激威，制灵使气，策召璇玑，输转五辰，七星奔移，坐命九天，万神总归，玉司浮位，二景停晖，千精伏窜，群魔灭摧，咏其辞则天关洞开，说其咒则万真解怀，紫霞流映，金仙侍灵，天元敷庭，八风肃清，玄光冥滞，三景合明，天渊静波，巨虬严征，神虎振威，毒兽罗兵，斩馘不祥，妖魔伏形，万万受事，千千皆平，五通七合，三气齐并。子有玉骨，当寻宝经，勤心苦行，克造云营，上之玄宫，朝谒三清。

酆都山在北方癸地，山高三千六百里，周回三万里。其山洞天在山高下，周迥一万五千里，其上下并有鬼神宫室，山上有六宫，洞中又有六宫，一宫辄周回千里。是为六天鬼神之宫，二处合一十二宫，上宫主鬼，洞中主神，生死之所由名簿，悉隶北帝君也。

玉清刻石隐铭内文二篇，一篇制鬼，一篇检神。十二宫北壁，辄刻一篇隐铭内文也。

第一宫名纣绝阴天宫，第二宫名泰杀谅事宗天宫，第三宫名明晨耐犯武城天宫，第四宫名恬照罪气天宫，第五宫名宗灵七非天宫，第六宫名敢司连宛屡天宫。

右六宫治酆都山上，主领万鬼，总统地上人民之死生。玉帝刻石隐铭，以书宫北壁，制检群凶，不使横暴，枉害生民。学者得佩此文，则万鬼卫身，北酆落名，度命南宫，得为真人也。

酆都山洞中六宫，主领万神玉帝隐铭刻名文，书宫北壁，以制六宫万神之灵。

第一宫名休明总灵洞天宫，第二宫名玄司重正宗虚天宫，第三宫名统仙升灵希微天宫，第四宫名正真邵灵宛司天宫，第五宫名云楼玉纪明朗天宫，第六宫名崇虚赤映云由天宫。

右酆都山洞中宫名，总领万神，生死簿录，莫不系之。若有知洞中六宫之名，佩玉帝隐文，南神内朝，不复害人，北酆落除死目，度名南宫，真神卫从，白日升天。

右玉清刻石隐文，以朱书青缯三尺佩之，兼青书所住北壁，出入行来，远近万鬼朝己，千鬼卫真。此玄古道，玉清隐文，得者神仙，不复隶於酆都之宫。受者秘之，慎勿示人。有金骨玉名，名参青官，得有此文，当依玄科，七百年内听得三传。传非其人，北帝为所奏，殊延七祖，长充鬼责，身没形残，万不得仙。

右玉清刻石隐文内铭，凡九十一言，玉帝刻书酆都洞天六宫北壁，以检制万神。若有玉骨，名书紫清，得遇此文，当以朱书青缯三尺佩之，又朱书所住北壁，则真仙下降，万灵卫形，千妖伏窜，天魔丧精，威制十天，总统众生，纵景变体，万化立成，乘空驾浮，飞行玉清。轻泄宝文，殃连七玄，身没鬼官，永不得仙。

凡受玉清隐文洞景金玄之章，诵咏万褊，常呼酆都上下六宫名万徧，自当洞解刻石隐名。此音发於高上玉虚之天，自然之篇，皆著天魔内名，或表九天玉章，其辞幽远，非始学凡夫所可意通。自非大帝下降，坐致琼轩，参晨乘云，驾浮洛景紫天，不得谙究此铭。后学有心者，得见此篇，皆东华书名，骨相合仙，天真降感，故受此文。但当依法佩身，以却万灵，道满气澄，必得洞览隐音，游行玉清也。

凡受玉清隐书洞景金玄之章，而无玉帝刻石隐铭内文，皆不得诵咏金玄之章。轻诵骇动高上，万魔乘机而生。徒有隐铭内文，而不受洞景金玄，亦无以制魔。上下相部，二用齐并，三景合契，万气肃清。《金根经》言：凡修大洞，当坐震灵；凡修金玄，当佩隐铭。其道至妙，藏於玉虚九曲之房，金神侍卫，玉华执巾，三十六真典领玉篇，违科犯禁，列奏三清，身没鬼官，长责幽泉，天科重告，慎勿妄宣。

凡受玉清隐书刻石内铭，皆先清斋七日，斋竟，然后赍锦缯三十尺，金镮九双，告北帝而盟，誓而传。长斋之士，绝交人间，身不染秽，体清气澄，乃得修行行此道。太一监试，司命定生，玄感妙告，上彻玉清，帝君惧悦，群真诣庭，万遍道备，克乘绿軿，参驾玄浮，上造帝庭。

高上减魔杀鬼上法

甲乙日杀鬼都伯吏，姓宋，名巨映，主领甲乙日万鬼目录。丙丁日杀鬼都伯吏，姓友筒，讳法生，主领丙丁日万鬼目录。戊己日杀鬼都伯吏，姓黄，讳安正理，主领戊己日万鬼目录。庚辛日杀鬼都伯吏，姓帛，讳西子留，主领庚辛日万鬼目录。壬癸日杀鬼都伯吏，姓郑，讳玄丘伯，主领壬癸日万鬼目录。

玉帝曰：此五帝杀鬼都伯吏，皆受北帝清虚之号，虽为领杀鬼之主，至於谐级，亦不为轻，乃五岳所宗奉，学者所仰凭也。其例二千四百年，皆转升玉清，为总仙之官也。学者不知伯吏内名，又无杀鬼玉文，鬼魔莫不干试，毁其仙正也。诸以北帝万鬼，天下群魔，及苦爽未升者，名隶北酆，悉总主之，有知其名，则勤录九天，万魔灭凶，群鬼匿爽，将无复试败之患，必自然成真也。然此高上所秘，藏之於瑶台，不传於下世。轻泄者役身负风刀之考，七祖受罚於蒙山也。

此神吏，七宝间翠元冠，碧玉簪，金华翠缘，紫绡之服，白绶，绛裙，朱履，红绣窄衣，执棨幡五色。

北帝寒灵灭魔杀鬼玉文，受之於高上三天，卫以玉女三十六人，一名九天命灵文，高上神霄王所佩，欲杀甲乙日鬼，当朱书文白奏〔上〕1，长一尺二寸，广三寸二分，置西方庚上，乙日辛上，闭气七息，叩左齿三十六通，咒曰：

乘天履气，奉行威章，高上玉文，普摄万凶，寒灵受制，严如天钟，明告伯吏，检制北酆，先戮鬼爽，后剪魔王，大小灭种，高下摧崩，如天之命，绝气火宫，太一监诏，五老促翁，天清地朗，万津开通，甲乙所执，靡不敬从。毕，引气七咽止。行此七日，天魔束形见景，受事於眼前，鬼爽灭种，万精自亡，朱书白素佩身，可游行天下，群妖试灭，万鬼不敢干也，役使太丹玉女八人。

此神吏，金华绿绛绡之服，黄裙，青罗窄衣，绶带冠履同前。

北帝丹灵灭魔杀鬼玉文，受於高上三天，卫以朱宫玉女六十四人，一名摄杀律，高上消魔王所佩。欲杀丙丁日鬼，当黄书文黑奏上，长一尺二寸，广三寸二分，置北方壬上，丁日置癸上，闭气五息，叩齿三十六通，咒曰：

高上告命，普摄万灵，伯吏受符，校案玉清，检督北酆，条送魔名，上帝所须，元亏时呈，皇老监诏，五仙部兵，天一秉钺，斩灭无停，万万伏法，千千戮形，杀律所摄，莫不悉清。毕，引气五咽止。行之五日，鬼魔皆束形露景，受事於服前，万凶灭迹，千精自丧，黄书玄缯佩身，游行天下，万妖灭凶，群灵不敢干也。五年自得役使黄素玉女十二人。

此神吏，金华皂缘，紫绡之服，绛裙，黄锦窄衣，绶带冠履同前。

北帝素灵灭魔杀鬼玉文，受之於高上三天，卫以素灵玉女三十六人，一名九天兵信，玉清玉霄王所佩。欲杀庚辛日鬼，当黑〔书〕丹奏上，长一尺二寸，广三寸二分，置南方丙上，辛日置丁上，闭气三息，叩左齿三十六通，咒曰：

天开地通，玄气朗清，扫除浮翳，五道焕明，奉帝诏命，检校万灵，北酆所部，严束正形，高上所摄，促气时呈，群魔自到，鬼爽灭精，风发电激，自天肃平，皆如玄符，伏法帝庭。毕，引气三咽止。行之三日，鬼魔皆束形见景，受事於眼前，万魔伏法，群凶灭迹也。黑书丹文上佩身，游行天下，万魔窜伏，群灵不敢干。三年自得役使太玄玉女五人。

此神吏，金华绿缘，绛绡之服，皂缘，红裙，青罗窄衣，绶带冠履同前。

北帝威灵灭魔杀鬼玉文，受之於高上三天，卫以太玄玉女二十五人，一名威神玉策，玉清消魔王所佩。欲杀壬癸日鬼，当青书黄〔奏〕上，长一尺二寸，广三寸二分，置中央戊上，癸日置己上，闭气十二息，叩齿三十六通，咒曰：

天摧地激，四时摄光，五行促校，检定十方，天帝浮位，皇老出房，高上所讨，严剪无容，先戮鬼爽，后截群凶，千妖万试，莫不伏降，皆如玉文，流铃八冲，豁落交掷，山岳摧崩，承天顺命，伯吏齐功。毕，引气十二咽止。行之十二日，鬼魔束形，皆见景受事於眼前，万魔灭种，群妖丧精，青书黄缯上佩身，游行天下，万鬼自窜，千妖匿景。十二年，自得役使青腰玉女九人。

此神史，金华翠缘，朱罗之服，红缘绛裙，白绣窄衣，绶带冠履同前。

北帝洞灵灭魔杀鬼玉文，受之於高上三天，卫以黄素玉女十二人，一名黄神威灵策，高上玉帝君所佩。欲杀戊己日鬼，当白书青奏上，长一尺二寸，广三寸二分，置东方甲上，己日置乙上，闭气九息，叩左齿三十六通，咒曰：

黄中理气，制命九天，三灵应符，五老校仙，促检北帝，束送魔身，群凶瞽目，不得推迁，上帝所告，捕追无亲，敢有越逸，急制酆山，明如帝信，上对玉晨。毕，引气九咽止。行之九日，鬼魔束形见景，受事於眼前，万魔灭种，群妖丧精。白书青缯上佩身，游行天下，万鬼伏窜，千妖匿景，不敢干犯。九年自得役使素灵玉女七人。

玉帝曰：杀鬼玉文，出自九天隐空之中，高上以付杀鬼都吏，以制御万魔，剪灭群凶。如消魔王、神霄王等，皆受之於高上神慧秘咒，自玉清中之微辞。凡学仙之夫，游行名山，经历险阻，皆当依具施行。又登斋诵经，修求飞腾之道，亦案其施之，以遏鬼试。若在人中多鬼之处，亦当施之，以灭鬼妖也。若行此之道，皆当精心苦诚，执志审固，无有疑预，如法计日，天魔无不露形伏法。若万一不见真形者，便是己身自履秽未消，虽尔鬼魔亦於冥内受形於伯吏也。若浮好之士，身不精感，轻施召鬼，鬼反害於己，便受大殃也。明慎之，勿轻脱也。

玉清神霄王曰：凡鬼魔巧便，变化万端，或沉或浮，或见或亡，或聚或隐，或藏或形，或气或死或生，或飞云中，或治空洞，五色恍惚，无有常形，如此皆承六天之运，受会於三天，在其度之内，故得肆其凶丑。高上亦以后学多巧，民心不纯，洎害繁生，恶逆滋彰，故容之以威民，使协真以罚非，役之以兼考官，故不灭其根种也。若使运终数讫，则其气自消，民心自然而纯学者，自然成仙也。今鬼之为物，贪浊无廉，因威生凶，干试后学，无复有真，皆九天逆明其象，故置五帝杀鬼玉文，以检截其凶横也。若后学得此文，将鬼魔自灭，其凶试不干也。九天禁限，依四极明科，七百年中有其人，听三传。轻泄漏慢，身受大殃，宜详慎奉行。

高上消魔王曰：凡上真已成真人，犹凶魔所试，何况凡学之夫耶。仙道不成，亦不被试者，皆是九天制魔保举，故魔宜先试其邪正也。得魔保举，便白日升天，岂可为咎魔也。但魔所试，其欲令败，不欲使过，故高上明其凶横，置於杀鬼玉文，灭魔之章，及玉帝神慧，皆以防灭此横也。若使其干试以理者，亦当不须又消灭之方也。后学故宜勤修，施行玉文，及诵玉帝神慧，以禳此灾也。自非受气玉虚，结秀琼胎者，空身而求肉飞之举，无有此文，自劳鬼於疲曳，无获於图尚也。

高上九天驱除邪精神慧上法

上清隐玄玉帝大慧，一名九天驱除神咒内法。此之经文，皆虚皇之上道，高上所神秘，摄灵命真，灭魔总慧，振六天，招卫神兵，摧落奸妖，伐戮邪精，盖玉帝大试之时，正立三天之法也。琼音既震，则凶秽消除，山精残灭，万灵受事，神真辅卫，九魔伏形，寒灵失气，天锋仰曜，神威俯摄，辟毒禳试，万妖灭迹。此法至不可轻泄，传授之者，皆立盟为誓，约不宣漏。若违盟负誓，不崇科禁者，身为下鬼长闭地狱，七玄之祖受风刀考罚矣。

九天玉帝神咒曰：九天上化，化道常生，保景太元，寝映朱琼，逸宅丹玄，受事玉清，十转九过，七混五成，神晖赫曜，振策皇庭，道达三变，录神命灵，玉帝散慧，隐玄羽经，千真倾轮，五皇命征，披朱巾羽，森列帝庭，左佩神虎，右策金兵，九天征伐，焕掷火铃，灭魔破妖，剪邪校精，风火奕震，六天摧倾，豁落北酆，九魔塞灵，逆道者诛，顺化者生，上帝委命，勑卫神兵，千邪灭试，万鬼无停，敢试有干，一付天丁，有妖则灭，有毒则刑，既灭既刑，摄邪录精，六天已诛，威震七灵，宝神驱秽，霄浪三清，万真受事，俱会帝庭，六象调和，七晨晖明，神风散魔，道畅无名，神慧灭魔，玉帝咒生，九天垂命，摄真御灵，请奉皇命，仙道乃明。咒毕，又叩齿三十六通，咽液十过。於是乃寝，都毕也。

若道士他行独宿，及有心震之地，或於林庙之间，多有山精恶鬼，喜来犯试於人，心神畏恐者，当诵玉帝神咒之法，以禳辟之。灵音既震，则天魔灭试，万邪窜迹，神真营卫。若与万人同宿，是夕也，当有灵应妙觉，神兵见卫，伐戮奸祆，驱灭凶秽，三宫受真，五帝辅弼，内填灵阙，外威贼气，於是神清体平，都无所畏矣。

玉帝咒鬼卫灵上法

玉帝咒曰：九天有命，上奉玉清，促召千真，俱会帝庭，太一下观，双皇翼形，鉴察万邪，理气摄生，若有不祥，干试神明，请帝之道，勑整神兵，七神秉钺，天锋右征，挥剑前驱，焕掷火铃，檄命甲驺，武卒天丁，风火齐战，伐邪校精，上威六天，下摄魔灵，既威既摄，万凶灭形，神戈电扫，奸妖无生，仙皇秉节，有令敢停，拒节违令，是诛是刑，各敬各慎，保兹黄宁，九天告命，万神敬听。

兆若夜行畏恐，心震意怯，或恶梦之时，魔鬼试人，犯真干气，欲病害人者，急行玉帝卫灵之法。兆当心存至道，求济於帝方，北向叩齿三十六通，闭气密咒毕，又叩齿如上十过，咽液十过，於是奸恶消摧，伏魔伏灭，七神缠绵，太一鉴摄，万灵卫真，外威凶气，亦可日日诵习，振响诵念，坐卧随意，以塞百邪之来试，闭奸鬼之凶迹。每当卧寝，亦可诵之，今人神安，辟梦除厌，消诸毒恶，使终身不恐。诵习之日，不复北向闭气也。所以闭气密咒者，谓鬼魔已试其左右，奸精已干其神室，故敕灵命真，以收其凶恶耳。而寝外之咒，不复同之於此法也。

上清高上灭魔玉帝神慧玉清隐书经竟

1『上』字原缺，据文义补。后文凡方括号中缺文，均据文义补。

 

### 上清高上灭魔洞景金元玉清隐书经

太微天帝君，闲居於明霞之上，琼阙之内金华之房，合变冥枢萧朗上契曲寝瑶室，时宴龙山，清斋三年，乃命太素三元上皇五贤之宾，檄落万灵，理召千真，九天齐陈，八帝停轮，披朱见於玉户，阴甲列於琼门。爰有九皇上真上元禁君，超玉虚之天，启五真之房，带逸录之符，乘三素之軿，上诣玉清太微天帝君，显灵盖而后乘焉。是时玄始映朗，天元敷陈，河海静波，八风散烟，庆云接於龙轩，景浮扬於九玄，金仙秉钺，大师伏幡，天丁前驱，高锋厉天，九灵启路，四明扶输，飞旌万涂，罗骑亿千，踯躅於琼阙之下，扬华於明霞之巅，灵仪阐备，莫不毕陈。於是太微天帝君方复曲宴琼室，重诵洞章，歌紫虚之灵辞，琅微音於七玄。于时乃命太微上真，勑使群灵整甲齐锋，乃登八琼玉辇，驾玄景之晖，太霞部灵，引日侠月，七晨合明，上星驱除，火甲扬精，八素启舆，元刚卫兵，羽盖停空，万骑相倾，毒龙翼轩，飞烟绕軿，戴玄上之华幡，焕流金之火铃，五霞陈曜，六度休明，抚九华之呜钟，打碧鼓之玄英，撞金折玉，叩璈拍琼，龙吟虎啸，鸾舞凤呜，八音同和，万律齐声，云璈绝玄，天女罗筝，法响时奏，续节上呈，天钧四陈，广乐虚庭，神虎仰号，天兽罗兵，逆鳞四喉，振豪奋形，衔刀割魔，挥剑捕灵，伺六天之凶夫，斩山岳之邪精，羽骑浮空，神锋曜明，挥轮玉字，扬华上清，望云景而徊辈，逐倾盖於霞城。既至良久，於是上皇玉帝君，乃命玄羽玉郎太保真人，出迎太微天帝君，徐引使前，遂盻於琼房焉。太微天帝君，乃稽首伏於窗轩之下，进拜於帝皇之机，凭琼颜而妙感，仰灵眸而陈辞曰：

贱臣幸化，重悟凝玄，得司帝位，领括群真，浪虚津於七觉，遂呜玉於霄上，希清玄之神涂，想玉虚之神王，实亦妙眇於玄流，奏冥心於遐方，而天尊高秀，灵盖显照，垂观下流，已弘大恩矣。

於是上皇玉帝君，乃推机偃咏，虚眺太空，昤玉清之隐书，歌元景之灵章，玉音遐璨，清微琅振。其辞曰：

上景发晨晖，金霄郁紫清。三素曜琼扉，玄上照虚灵。手掇青林华，回盖太无庭。寝宴颐绿房，飞步秀玉京。提携朱景玉，长烟乱虚营。玄归自可保，何以怨无生。四王宅谁身，变分岂一形。欻欻推妙品，混尔至气明。

於是玉帝吟歌毕，乃命太微天帝君，使坐引万灵於房轩，散华香於玉宇，陈天钧之广乐，响灵音於八海，振冥波於天外，鼓扇乘风，千神羽卫，方酌玉爵，盼於琼华之房，九英穕荐，素实丹方，隐芝结馔，凤俎月浆，玉摄重奏，玄羽运觞，流连於八琼之室，曲宴於九琳之堂。於是上皇玉帝君，方凝神遐想，高咏绝玄，忽然而叹曰：上契玄范，通达冲微，亦深矣哉。子既司帝位，受事玉虚，飞仙朝於金阙，四明辅於轮侧，遐盼空山，领括天岳，应和绝唱，摅赞妙慧，诚宜极观幽文，冲契上法，高会秀感，其勉之乎。乃命上皇太老真人，开琼珠之箧，出玉清隐书隐玄羽经，以传太微天帝君。於是帝君下席，稽辞於上皇之前，再拜受书，出付太微上真羽玄玉郎，以授诸上清真人，及太素三元高上玉贤之宾。又帝君领括众天，试观十方诸有宿命之人，真仙之会及有帝简金书，百玉录籍之名者，乃得授传之耳。侍书玉童玉女各四十五人，主司有经者之身，纠罪於司命，纪过於三元。密慎者则享福，漏泄者则祸缠，苦乐立应於七祖，罪福交会於当年。三天司察，奏之帝君，书罪录过，无不上闻，善恶违情，可不慎焉。

上皇玉慧玉清隐书者，乃高上之诀辞，玉帝之灵章也。一名洞景金玄隐玄羽经。玉帝君藏经於景云之阙琼霞之房，封以丹蕊之箧，閟以云锦之囊，主以太老上真，侍以玄景玉童。使七百年中，得传三人。自非真仙之名，帝图玉录者，不得闻见此经。得见之者，飞仙上清。传授之法，皆五老授图，太一试观，故能摄生十方，领会洞天，启誓丹青，歃血为盟。先斋七百日，然后传之。盟用青锦三十尺，金环两双，所以重誓冥科，崇约帝君，上登玉清，累祖胎仙。漏泄宝文，七世被殃，系魂鬼於死户之下，伐年命於五道之津，三官考毒，已无仙冀，切身殊於水火，崄巇过於履冰，可不慎哉，可不慎哉。

玉清隐书金玄羽经，皆虚皇之宝书，玉帝所秘藏，三天司察，纠诸违慢之罪。兆登斋之日，侍经玉童玉女上闻帝君。灵音既震，则太一鉴试，帝尊下观，太老侍侧，羽仙司真矣。兆当清斋入室，净服烧香，唯精唯专，然后乃十转诵经耳。

洞景金玄玉清隐书

玄玄虚上，四灵敷篇，玉慧散魔，六度休陈，高会三元，朝宴九真，万灵受事，玉帝隐玄，九和百会，参乘法轮，流浪高轩，立景上元，道逵无方，体一凝神，冲化合变，七道齐分，保生玉清，逍遥虚津，阴察万兆，括领洞天，巍巍德宇，峨峨高尊，双景翼灵，四映二玄，五道交焕，万范流全，周落天度，七变九旋，观化太空，飞步玉宸，清波远镜，道悟上真，精微太虚，高唱绝玄，於是八素同期，俱朝玉清，檄命太微，征召万灵，三元奏简，五老会庭，高真森罗，金仙殊形，羽裙玉袂，锦帔流铃，绿霞被素，玉室发精，音响太和，万唱绝冥，灵光八晖，七气混生，公子合变，帝一凝形，妙咏神慧，玉道隐经，灵音琼散，玄响续呈，五皇命驾，高秀皇庭，玄上招仙，玉帝之旌，五岳神王，辅输四明，二道方涂，理会上仙，洞天高观，妙景云京，天扉廓散，灵禁开明，腾舞太无，七神常生，双宴空洞，游梦上清，精感远畅，道合无名，十绝交和，二象虚停，摄元理气，万化浑成，录简云房，宝籍高灵；澄神紫虚，命胡可倾。或乃神元妙接，逸观常流，四玄总映，飞光电幽，日华双运，紫庭照躯，道悟上真，七灵同符，神机颖速，八皇定书，名奏帝堂，羽籍太无，身宴录房，飞行玉虚，南宫受仙，七元反胎，寝映高琼，变升神衢，霄歌玄唱，帝宾同居，保兹玄归，丹皇运珠，上一赤子，凝天伯无，妙眇云景，郁郁云丘，手排金扉，身荷玉符，朱霄霞焕，八光仰投，体娇冥真，摄生万流，保景金晨，长宴玉州。於是罪灭三涂，灵吹九辰，纳真紫房，五皇携仙，保会绛宫，逸宅丹玄，十转五回，灵震万原，香风八披，恶魔绝烟，万万千千，来对帝前，仙皇告符，道逵三真，琼音上充，七世无间，令我飞仙，名迁玉门，三气缠绵，九魂已分，帝一变景，万化亦臻，七度上徊，三光映真，对灭五道，伐破胞根，双皇侠守，把符十玄，玉籍已明，福盈龙泉，陵梵履昌，五气合延，参乘太一，同升帝轩，并命公子，奉籍七神，黄录刻名，握节上迁，飞映玉华，焕落灵元，灭魔散祸，长闭帝宫，玄气四霏，大混虚冲，灵飞外辅，六丁注中，云行雨施，流布三宫，九皇下视，上策隐龙，月母同轩，徊盖帝墉，披朱巾羽，呜铃华峰，越出地户，泉曲之梁，五老合符，徊金帝乡，俱过水火，混一紫房，七开受仙，朝会玉堂，九曜同生，五华运光，八气庆合，十绝牢张，上帝欢熙，玄母常康，九灵同期，左弼右卿，太无结晖，万气混并，上登洞房，徊合玉清，神风扇扉，紫霞绿经，郁洞灵机，九和百明，神对金霄，逸羽龙京，景福万涂，七祖顺生，各保南仙，莫不胎婴，九合三离，素华绕形，福景日王，并羽月灵，太一召魔，九天校精，拔回死积，越度仙庭，司命奏籍，帝一混并，三元把符，七神虚营，秽气纷纷，血尸沉零，绝根反胎，万气以成，太素录图，金仙同軿，大福缠绵，累支同荣，宝藏秀华，三关霄清，白气徘徊，凝郁珠琼，飞浪玉晨，长保劫龄，五晖缠曜，七门受明，神符散慧，理气摄灵，右徊洞阳，左携无英，公子奉籍，内守桃康，玄母抱图，五神黄宁，胞根八解，皇老刻名，九结披散，五毒摄精，拔出三界，反胎仙庭，七元解罗，累祖受生，宝录太无，俱济神营，六府焕爽，金书羽经，世为真仙，披落锦青，帝师缠绵，合景玉清，散香龙窗，玄合五城，足蹑景衢，手排四明，八晖九炼，飞步云京，领会六渊，刻名八琼，五通七合，三气乃并，万条重华，世保仙灵，把持玉符，身升羽庭，徊风合化，玉帝隐经，长契壹运，上愿必成，受帝之恩，上朝玉清。

玉清隐书隐玄羽经，一名洞景金玄，玉帝所秘藏。修此之法，当先行大混百神，变化雌雄及帝一上道，然后乃得续行之耳。此之灵章，帝皇之宝篇，解七祖之□结，保万神於胎元，摄生道於十方，振灵音以上充。万徧既周，则身耀金晨，尔乃灵霞妙感，俯徊云轮，呜铃太霄，列位上真。所以俯仰殊格，未行其重故也。

当以本命之日，清斋入室，烧香左右，北面再拜，乃心存於玉帝琼元君，求得解七玄之愆，乞己神仙。毕，平坐诵经。诵经三徧，辄一过读高上灭魔玉帝神慧。是夕当十转隐经，四读帝慧也。读毕，乃临目内视，夷神平气，坐卧随意，当叩齿三十通，而微祝曰：

五帝大慧，是谓隐玄，十转四回，灭魔召真，七灵同期，大混五神，琼音八震，上元七玄，玄风散扉，扇伐胞根，长保胎婴，世受真仙，上升上清，玉帝之轩。

毕，又叩齿三十通，咽液十过。於是百神并会，五藏夷平，帝君欢熙，太一保生，体清气固，魂柔魄宁，司命定录，皇老书名，人无哭己，飞轮玉清，胞结解散，八晖同形，大福缠绵，七玄同荣。十转既竟，心拜四方，所以尊妙高灵也。长斋之士，绝交人事，体清服洁，隐静别处，亦可日日诵习。或可甲子之日，及诸八节之日，此皆上元朝宴之时，不必须待本命日，尔乃行事也。夫十转隐经之时，皆太一监察，司命定生，万灵混合，帝君凝形，三宫会真，九房受灵。是其夕也，当有玄感妙应，灵瑞吉祥，然后八素郁躯，三元授真也。

夫修此之道，惟使精专，存真念气，心诚苦密，忧乐轗轲，不忘於至道，然后冥感易会，法轮速升，晨登太霄，飞行阴房矣。若乃情散万念，精诚不固，形尸秽浊，心无至慕，犯慢灵禁，动违科素者，则帝君纠其罪，祸败缠其躯，己身无仙冀，七玄更被囚，魂鬼入风火，年劫增其尤，奉禁者灵仙，犯违者身诛也。

道士体不平和，觉疾病之处，可隐静别室，启乞神明，求得解脱愆罗及七玄之罪，听得转经，存念真气，礼祝如法。施行都毕，乃静身安寝，自然魂胎内固，三关受灵，邪毒散出，体夷气平。既悟之后，觉身体康宁，都无复痾疾矣。若他人疾病，有诸急难之地，皆听为转经。当先启告神灵，北向再拜，说某名字於玉清琼元君，求得上解某愆及七祖之罪，济生十方，身勉八难，然后烧香隐诵，祝请如法，大福皆应身。登斋入室，七日转经，名曰大混百神，朝会帝一，解愆脱罗，摄生济厄，无不受恩。此玉帝上法，不可轻履尸秽，及干冒淹浊，三天察过，罪同漏泄，慎之慎之。

上清高上灭魔洞景金元玉清隐书经竟

 

### 上清高上金元羽章玉清隐书经

如是羽章玉清隐书万灵隐音，高上玉帝藏之玉清上宫瑶台琼房之内，侍经兰庭玉女安绿梵、皇明基等七百人，北漠金仙玉童龄慧聪、王定云等五百人，执夜光宝明，常散三气返香之华，以拂神经之上品。是五帝万仙众圣，一月皆三登玉清上宫，散香朝真，礼於神经也。

北台金玄洞微玉清消魔大王，生乎始劫之中，二仪分判，三象植灵，天地翳莽，幽幽冥冥，正诞於北漠广寒之庭，平丘中域寒谷之滨，元为我父，玄为我母，始结我身，以三气为字，讳曰：。我脱落紫胞而六眼焕精，竦身九千万丈，体生百变之光，七元交络，洞映玉形，三景待以朗曜，日月为之开明。於是受命高上玉皇，授以金真玉光紫文丹章，玉玺凤函命魔灵幡，封掌九玄，总领五岳，检摄北酆，匡正三五，馘斩六天，受任上宫，威制万灵。太上以瑶台玉女七千人，金仙玉童二千四百人，执华散香，侍卫於王，金头巨兽备於玉阙，治北帝寒乡广灵之宫，时乘碧霞九色流铃飞舆紫盖，从桑林千真，上升太虚，游冥玉清，东诣青华，校定方诸，西游龟山，定录天真，南方之洞阳南极上元，削死注生，勒箓安昌，中礼金阙太上玉京，受事於无极，总司於五方，典生死於图籍，制群妖於北酆，上统无上，下领无渊，五岳四渍十二河源万仙群灵，莫不咸隶於王焉。

消魔大王治天北广寒七宝宫下，领北罗酆山，山在北方癸地，高二千六百里，周回三万里，其山并有七宝珠宫，皆鬼神所住。山下有万丈之谷，名曰丘寒之泉，则是鬼神之狱，北帝大魔王即住在山上纣绝阴天宫中。有大魔王，姓宛躬，讳产生，官属三万八千人，名悉隶属於消魔大王。凡后学成仙，消魔大王皆使大魔王保举列言，然后乃得飞行上清。大魔王常欲败人之学，恶人得仙，得仙便成大魔王之上真，故学常为大魔王所试，多有不过，皆是大魔所败。学者有知大魔王秘名，所住宫府，则不被试校，亦自然得保举於上清也。兆为学常当诵消魔王百神之咒，则禳於大魔之试，魔试既灭，真灵克降，得见真形，便白日飞腾，上升玉清之宫。大魔王衣玄文之裘，头戴横天之冠，腰带龙头之剑，常乘羽输之车，飞行云中，常作谣歌，有三千言，乱败於后学。故太上具书其曲，在消魔宝真经中，有知其曲，则试败不行，无复有伤坏之患。

东方青帝大魔王，姓迫落，讳万形，头戴横天之冠，衣青羽之裘，腰带青绶虎头肇囊，或著绛章单衣，或化为青赤二色之光，领官属九千人，住在东方安大堂乡纳善之世。常以春分之日，乘青轮羽车，飞行云中，游宴五岳，试败学仙之人。凡修仙之道，当以此日入室西向，诵玉清紫道虚皇上君消魔咒一遍，则天魔自灭，又不被试。九年则致紫道虚皇上君降形於兆身，修行自致感应，仙道自成也。高上玉形之道，轻泄灭身亡命。

东方青帝玉司君，常於春分之日，摄东方青帝大魔王，上诣郁悦那林昌玉台天紫阁之下，受事於玉清紫道虚皇上君也。当此之日，亦应诵消魔智慧百神咒一遍也。

西方白帝大魔王，姓邓，讳儿呼，头戴横天素冠，衣白羽之裘，腰带素灵之绶五色虎头肇囊，或著皂纹单衣，或化为老妪，巾白巾，手执金板，或化为紫苍二色之光，领官属七千人，住在西极福堂州盛行之世。常以秋分之日，乘白轮羽车，飞行云中，游宴五岳，试败学仙之人。凡修仙之道，当以其日入室南向，诵玉清翼日虚皇上道君消魔咒一遍，则天魔自灭，又不被试。一十二年，则致翼日虚皇上道君降形於兆身，修行自致感应，仙道自成也。高上玉秘之道，轻泄身灭鬼官。

西方白帝玉司君，常以秋分之日，摄西方白帝大魔王，上诣高桃厉冲龙罗天玉阙之下，受事於玉清翼日虚皇上道君也。当此之日，亦应诵消魔智慧百神咒一遍也。

南方赤帝大魔王，姓赭，讳上桓，头戴横天朱冠，衣青羽之裘，腰带丹灵之绶虎头肇囊，或著黄罗之衣，或为人头鸟身，身如凤凰，或化为玄黄二色之光，领官属八千人，住在宛梨城境弃贤之世。常以夏至之日，乘赤轮羽车，飞行云中，游宴五岳，试败学仙之人。凡修仙之道，当以其日入室北向，诵玉清昌阳姬虚皇高元君消魔咒一遍，则天魔自灭，又不被试。一十八年，则致昌阳姬虚皇高元君降形於兆身，修行自致感应，仙道自成也。高上玉秘之道，轻泄灭身。

南方赤帝玉司君，常以夏至之日，摄南方赤帝大魔王，上诣碧落空歌余梨天朱阁之下，受事於玉清昌阳姬虚皇高元君也。当此之日，亦应诵消魔智慧百神咒一遍也。

北方黑帝大魔王，姓枭，讳摇公，头戴横天玄冠，衣玄羽之裘，腰带玄灵之绶虎头肇囊，或著青纱单衣，或为人身蛇头，或化为青白二色之光，领官属五千人，住在郁亶野清静之世。常以冬至之日，乘黑轮羽车，飞行云中，游宴五岳，试败学仙之人。凡修仙之道，当以其日入室西南向，诵玉清七静导生高上虚皇君消魔咒一遍，则天魔自灭，又不被试。十五年中，则致七静导生高上虚皇君降形於兆身，修行自致感应，仙道自成也。高上玉秘之道，轻泄灭命。

北方黑帝玉司君，常以冬至之日，摄北方黑帝大魔王，上诣迦摩坦娄于翳天玄阁之下，受事於玉清七静导生高上虚皇君也。当此之日，亦应诵消魔智慧百神咒一遍也。

西北方浩帝大魔王，姓光明，讳法明，头戴横天紫冠，衣紫羽之裘，腰带紫绶虎头肇囊，或著白纱单衣，或为女子，作飞云髻，手执金杖，或化为紫白二色之光，领官属万人，住在西北福德之野延贤之世。常以立冬之日，乘紫轮羽车，飞行云中，游宴五岳，试败学仙之人。凡修仙之道，当以其日入室东南向，诵玉清太明虚皇洞清君消魔咒一遍，则天魔自灭，又不被试。十二年中，则致太明虚皇洞清君降形於兆身，修行自致感应，仙道自成也。高上玉秘之道，轻世灭身。

西北方浩帝主司微君，常以立冬之日，摄西北方浩帝大魔王，上诣扶刃盖华浮罗天紫阁之下，受事於玉清太明虚皇洞清君也。兆当此之日，亦应诵消魔智慧百神咒一遍也。

东南方昊帝大魔王，姓方生，讳灾展，头戴横天黄冠，衣黄羽之裘，腰带黄绶虎头肇囊，或著紫纱单衣，或为人头蛇身，口衔素绶，或化为苍绿二色之光，领官属六千人，住在东南元福田用贤之世。常以立夏之日，乘黄轮羽车，飞行云中，游宴五岳，试败学仙之人。凡修仙之道，当以其日入室西北向，诵玉清始元虚皇太霄君消魔咒一遍，则天魔自灭，又不被试。十五年，则致始元虚皇太霄君降形於兆身，修行自致感应，仙道自成也。高上玉秘之道，轻泄灭身。

东南方昊帝主司微君，常以立夏之日，摄东南方昊帝大魔王，上诣具渭耶渠初默天黄阁之下，受事於玉清始元虚皇太霄君也。当此之日，亦应诵消魔智慧百神咒一遍也。

东北方仓帝大魔王，姓邵，讳无量，头戴横天青冠，衣青羽之裘，腰带青绶虎头鞶囊，或著绿纱单衣，或龙头人身，手执青节，或化为火精，领官属九千人，住在福集都长安之世。常以立春之日，乘苍轮羽车，飞行云中，游宴五岳，试败学仙之人。凡修仙之道，当以其日入室西南向，诵玉清七观无生虚皇金灵君消魔咒一遍，则天魔自灭，又不被试。十年，则致七观无生虚皇金灵君降形於兆身，修行则自致感应，仙道自成也。高上玉秘之道，轻泄殃连七祖，己身亡命。

东北方苍帝主司微君，常以立春之日，摄东北方苍帝大魔王，上诣冲容育郁敌沙天青阁之下，受事於玉清七观无生虚皇金灵君也。当此之日，亦应诵消魔智慧百神咒一遍也。

西南方黄帝大魔王，姓五乌盈，讳通勃，头戴横天绿冠，衣绿羽之裘，腰带绿绶虎头肇囊，或著黄纱单衣，或为一人九头，手执金戟，或化为紫皂二色之光，领官属七千人，住在西官延福乡仁静之世。常以立秋之日，乘绿轮羽车，飞行云中，游宴五岳，试败学仙之人。凡修仙之道，当以其日入室东北向，诵玉清八观高元虚皇停景君消魔咒一遍，则天魔自灭，又不被试。九年则致八观高元虚皇停景君降形於兆身，修行自致感应，仙道自成也。高上玉被之道，轻泄被考灭身，殃及七玄。

西南方黄帝主司微君，常以立秋之日，摄西南方黄帝大魔王，上诣单缘察宝轮法天紫阁之下，受事於玉清八观高元虚皇停景君也。当此之日，亦应诵消魔智慧百神内咒一遍也。

八方大魔王，皆与六天同生，而其官属皆有万众，游行则从鬼兵，幡盖麾节，五色玄黄，飞行云中，或在五岳，下历八间，妬害仙道，试败学仙之人，不欲令得仙，故高上八帝君，以消魔神咒威而制之。学者徒知上皇至讳，不知天魔之名，仙道终不得成。有知魔王秘讳，而以神咒制之，魔王便自连名保举，列言於玉清，仙道无不成也。其法玄妙，高上藏之於幽匮七宝金堂，万劫一宣，自无金名玉字，列图帝籍，终不得见其文。有得此法，不学自仙，高上以左官执杀侍卫，检慢轻泄非真，七祖充责，己身灭命，幽执三涂，万劫不原。

玉清消魔大王金玄百神内咒隐文

高虚抚闲，四气肃恭，玄玄八会，金磬朗空，玉慧逸霄，洞微发冲，四景敷灵，六度休冲，炼化合变，飞步霞峰，高会玉清，三元上宫，朝宴九帝，八朗丹窗，明上开道，七元焕通，清波遐镜，精散玉房，高真森罗，郁若流光，金仙执华，素灵散芳，飞天巨兽，备卫玉皇，二象停虚，三晖翳昏，神符万变，七星交奔，九帝显盖，徘徊洞门，峨峨高虚，巍巍德尊，混生万化，阴察圣源，檄命五帝，征召上元，消魔变威，回风迅雷，扫除妖祟，收摄魔群，束精捕灵，受命帝君，有罪者戮，有功者原，勒名三天，主司大神，金玄玉慧，皆如玉文，郁罗广都，兆生私存，玄幄总命，乘空无轮，百神之宗，日发易迁，悟达之门，度法含光，运长弥劫，速离开神，华寝明宾，皆是北酆魔王，谣歌玄音，乱我云营，仙按名检，察付玉晨，高上之命，悉如太真。於是五老策辔，高秀皇庭，羽裙玉袂，锦帔流铃，金冠紫佩，日华吐精，灵光曜轮，八晖玄清，五帝翼舆，辅辅四明，洞天盼观，妙景云营，天扉解关，灵禁开明，翱腾紫霄，八涂合冥，道妙远畅，游梦上清，七圣同符，理命长生，三回五转，拔度七星，太一务猷，勒录仙庭，凌梵履昌，五气合并，十绝牢张，开度丹名，玄母欢熙，永保常生，白元无英，日会黄宁，五老齐契，枝秀华荣，保录南仙，莫不胎婴，三气观光，金仙浴形，朽尸腾飞，上升三清，太一校魔，天元摄精，灭试消凶，不得妄生，六师扬电，放掷火铃，威振八界，十方肃霐，龙飞凤翔，上披四明，丹文录字，金书羽经，世保景龙，运契仙庭，九真缠绵，上愿克成，制魔保举，飞登玉清。

消魔金玄百神内篇，皇上宝秘，藏之琼宫，授於上圣，不传下仙，有金名玉字，列图朱轩，胃藏生华，当得此文，修行万徧，驾景乘云，飞腾三清，出入帝晨，上开七祖，解拔宿根，度生录於南宫，保紫胞於胎元，摄生道於十方，命玉慧於金房，希灵霞於妙感，抚八会於九空，尔乃招真景以曲降，睹神颜於玉皇，期徽章於兰庭，制天魔於北酆。

凡行此道，常以八节及本命、太岁之日，转经行道，履行名山，皆当北向，叩左齿三十二通，切声而诵篇。诵咏一篇，神朗气清，天魔灭景，仙道自成。轻泄此法，七祖充责，己身亡命，终不得仙。

玉清紫道虚皇上君郁悦那林昌玉台天中消魔智慧咒隐文金玄羽章

玉天四张，八世高灵，二罗焕落，玉慧洞清，金唱虚音，振响紫琼，百和结真，检制魔名，三波夷恬，渎格贾生，吐毒纳善，啸命鬼兵，北酆不拘，放浪云营，玉帝唱啸，群魔摧倾，六天灭景，三道布灵，皇上散晖，我道已明，太一勒籍，务猷保生，公子度符，拔解七星，五苦咸散，朽骨仙荣，灭试保真，羽服郁青，带金佩玉，交落流铃，回合玉霄，同入黄宁，万禁开涂，飞腾紫庭。

玉清翼日虚皇上道君高桃厉冲龙罗天中消魔智慧咒隐文金玄羽章

高桃奕奕，龙罗昂昂，金晖骞张，四明焕光，景云秀虚，朱兰洋洋，玉房紫阶，交云四通，离罗翼翼，神宇堂堂，金灵曜虚，映带神王，五老八景，上合牢张，神昌玉慧，啸朗发空，飞精羽盖，舞轮空洞，三入北清，二谒上宫，勒命北帝，检摄魔王，斩灭六天，严劫北酆，束精缚妖，受事玉皇，玃然飙蝭，万万皆崩，道布三真，成我仙公，陵梵履昌，守固绛宫，司命保算，丹书南昌，解拔七玄，腐骨更蓊，起度三涂，翱翔霄峰，灭试召灵，消魔同功，道合帝一，乘景策龙，飞登高桃，龙罗天中。

玉清昌阳姬虚皇高元君碧落空歌余梨天中消魔智慧咒隐文金玄羽章

北帝放大魔，谣歌绕云陈，氛氛翳空洞，蓊蓊乱天真，飞行九玄霞，肆群数万千，乘虚参天气，试或干我仙，高上命玉慧，羽章朗金玄，十绝回朱景，神唱自成真，灵幡征万魔，肃若风拂尘，束精灭贾生，封检北酆山，皛配祆端，绝景消魔篇，五老度符籍，司命定命年，幽寥伯吏车，合景炼我身，灵晖映帝席，携提高上人，赤子招神公，降致八帝宾，飞登碧落庭，飘讽入三便，拔解五苦根，返胎生七玄，朽骨皆升飞，同入虚无烟。

玉清七静导生高上虚皇君迦摩坦娄于翳天中消魔智慧咒隐文金玄羽章

七静乘劫回，飞虚入北元，隐息洞清馆，暧暧陵景云，飞行盼阴房，日月植灵根，推度三象运，七星焕以分，天魔横云宫，秽气何纷纷，宛勒当道生，称为大魔群，谣歌盖空洞，乱惑学仙门，虚皇命八帝，上披于翳关，金玄朗玉慧，清诵消魔篇，催检摄北帝，上对玉清君，束魔灭祆试，悉如九天文，洞阳郁灵标，闭固死户源，解胞散滞血，百节生正神，正神辅我身，制魔命长存，灵福充七祖，返胎生来仙，保真迦摩天，世为道德尊。

玉清太明虚皇洞清君扶刀盖华浮罗天中消魔智慧咒隐文金玄羽章

飞皇盼云舆，洞清映浮罗，玄湄散朱轩，朝灵朗太霞，泛真玄霄上，晃晃曜景华，三清保劫用，同此亿椿柯，萧萧乘神清，握节检天魔，五老征北帝，收摄鬼神家，赭邓掩天真，壅塞万仙阿，金玄洞玉慧，羽章灭谣歌，命篇束群祆，受事诣消魔，携仙回帝席，泛此玄津波，秀朗宝太晖，真人互翻葩，五灵度符籍，延昌固命柯，保我万劫功，谁测天纪多，七祖上生天，解脱度幽罗，洞清灭仙试，身飞升玄都。

玉清始虚皇太霄君具渭耶渠初默天中消魔智慧咒隐文金玄羽章

皓映太霄，乘虚而回，金华曜晨，龙景空飞，玉仙侠侍，五老扶麾，太阳启津，七元焕开，五帝齐真，三景徘徊，宴轮云房，上披朱机，征命八天，总摄四垂，万灵束带，受事太微，担天折额，承间吐威，谣歌飞空，试惑我怀，勒名北帝，检剪无遗，神真出游，天地倾摧，群魔降伏，仙仙皆飞，冲成曲文，与我同晖，元父玄母，万神总归，超步玉霞，身登金梯，拔出三涂，七玄散披，保仙太霄，福庆巍巍。

玉清七观无生虚皇金灵君冲容育郁敌沙天中消魔智慧咒隐文金玄羽章

冲虚映晨灯，炜晔广陵堂，宝云扇九岭，玉房坐虚皇，紫宾表玄籍，回风孩道康，金符召渡卿，灵幡摄魔王，器霐灭万试，合仙成我功，于景宝命生，运珠守上官，灵灌七关府，返老化婴童，拔出地户难，保此日月光，七祖离幽夜，受福南极房，金符入玄室，身飞升冲容。

玉清八观高元虚皇渟景君单缘察宝轮法天中消魔智慧咒隐文金玄羽章

渟景轮法天，八观映玉清，飞华落散景，返香流金庭，虹映焕玄台，三帝合启明，萧刅侍金门，保此累劫生，北元促天运，杖幡征五灵，禁闭北酆宫，宴麾检云营，高上观八荒，谣歌从何生，郁育鼓洋道，称号洒八冥，羽书摄群祆，金玄束万精，魔王并受事，灭试消魔经，玄命应符会，五帝勅己清，公子执五符，太一固我形，三元标箓籍，刻书东华琼，七玄皆升飞，同欢八观庭。

消魔智慧咒金玄隐文，皆结飞玄自然之气以成其章，焕乎八天之上，郁乎玉清之中，制魔定真，灭试招仙，金音逸朗於紫虚，玉慧振响於霞庭。故高上浮轮以严试，虚皇策辔以观真，辅玉仙以侍卫，命五老以检灵，上标玄妙之贵行，下崇巍巍乎难称，福庆充於玄叶，重荫流於种躬，朽骨蒙其玄赖，受更生於胎仙，高难可名，神难可宣，故上圣置篇，称为隐文焉。八天虚皇帝君受之於九空，以传玉清玉帝君消魔大王，大王以传五帝上真君，以传高上玉皇君，高上玉皇君以传太帝，太帝以传太上大道君，太上大道君以传太微天帝君，太微天帝君以传后圣九玄金阙帝君，帝君以传上相青童君。皆真真相承，集为灵文，依科皆七千年听传合仙之人，自无金名帝图，录字上清，不得妄宣。轻泄此道，殃及七祖，己身亡命，明慎而奉焉。若有简名紫台，应得此文，当以信立心，交赍上金八两，丹锦八十尺，紫纹六十尺，师与对斋八十日，或二十七日，告盟而传。无盟而轻泄，则愆天信，罪延七祖，殃钟后嗣，世世盲聋，身不得仙。

修行此道，每至八节之日，当随节各诵一遍。又以本命、甲子、太岁之日，及当登斋行道，诵经三十九章、雌一五老宝经，玄母八门行间十二上愿，悉当并诵八天智慧咒一遍。若游行名山，或之方面，求神仙之道，当随方诵一遍，然后行事。如此万试自灭，魔王敬护，所向皆合，所作克成，真人降形，致自然灵药，身映玉光，神仙内唱，飞行上清。

玉清郁悦那林昌玉台天九晖太晨隐书金玄内文

文始先生所佩，以传郁绝真人。凡修神仙之道，当以白书青板上，置东方，以灭东方青帝大魔王官属，招致东方仙官。行之九年，则青真上圣皇上丈人降形於兆身，役使仙官，取自然灵药。又以白书青缯佩身，行来东方，则致安大堂乡纳善之世界大魔王，束带稽首礼迎，仙官侍卫。入东岳，则致青云羽盖。九年飞行上清宫。无此文，不得妄行东方青帝之道，轻召青帝仙官，则为大魔所伤，失真被殃，终不成仙。

玉清高桃厉冲龙罗观灵元晨隐书金玄内文

九老仙都所佩，以传广灵丈人。行神仙之道，当以赤书白板上，置西方，以灭西方白帝大魔王官属，招致西方仙官。行之十二年，则白景素灵七圣金灵君降形於兆身，役使仙官，取自然灵药。又以朱书白缯佩身，行来西方福堂州盛行之世界，大魔王束带稽首礼迎，仙官侍卫。入西岳，则致素云羽盖。十二年飞行玉清宫。无文则不得妄行西方白帝之道，及入西岳轻召白帝仙官，则为大魔王所伤，失真被殃，终不成仙也。

玉清碧落空歌余梨天总晨九极隐书金玄内文

玉清高上元君所佩，以传南极上元君。行神仙之道，当以黑书丹板上，置南方，以灭南方赤帝大魔王官属，招致南方仙官。行之一十八年，则洞阳丹灵上真景君降形於兆身，役使仙官，取自然灵药。又以黑书绛文佩身，行之南方宛梨城境弃贤之世界，则大魔王束带稽首礼迎，仙官侍卫。入南岳，则得南极宝书，致丹云羽盖。一十八年，飞行玉清宫。无此文，不得妄行南方赤帝之道，及入南岳轻召赤帝仙官，则为大魔所伤，失真被殃，终不得成仙也。

玉清迦摩坦娄于翳天杳曜旋根隐书金玄内文

九天真王所受，以传太上道君。行神仙之道，当以黄书黑板上，置北方，以灭北方大魔王官属，招致北方仙官。十五年，则致北极玄上玉真君授兆高上宝书，役使仙官十五人。又以黄书皂文佩身，行之北方1郁亶之野清静世界，则万灵束带，魔王稽首礼迎，仙官侍卫。入北岳，则致玄云羽盖，飞行玉清宫。无此文，不得行北方黑帝之道，及入北岳轻召仙官，则为大魔所伤，被殃失仙。

玉清扶刀盖华浮罗天玄景晨平隐书金玄内文

太素三元君受之於元始天王，以传太和玉女。行神仙之道，当以紫华书黄板上。置西北方，以灭浩帝大魔王官属，招致西北福德之野延贤世界仙官。十二年，则致上官玉女降兆寝房，授兆神真之道。又紫笔黄纹上佩身，行之西北延贤世界，则万灵束带，魔王稽首礼迎，得乘飞云羽盖，游行玉清宫。无此文，不得轻行神仙之道，呼召仙官，则为大魔所伤，身没失仙。

玉清具渭耶渠初默天合晖晨命隐书金玄内文

扶桑大帝受之於太霄真王，以传太微天帝君。当以黄笔书苍板上，置东南方，以灭昊帝大魔王官属，招致东南方福田用贤世界昊帝仙官。十五年，则致玉女二十四人，给兆驱使，取自然灵药飞行之丸。又以黄书绿纹上佩身，行之用贤世界，则万灵束带，魔王稽首礼迎，得乘绿云羽盖，飞行玉清宫。无此文，不得轻行神仙之道，呼召仙官，则为大魔所伤，身被大殃，不得仙也。

玉清冲容育郁离沙天齐晖晨玄隐书金玄内文

西王母受之於北极皇上先生，以传赤精上真君。当以青书紫板上，置东北方，以灭苍帝大魔王官属，招致东北方福集都长安世界苍帝仙官，十年则致仙童十八人，给兆驱使，取自然灵药，高上飞玄羽章。又以青书生紫纹上佩身，行之东北长安世界，则万灵束带，魔王稽首礼迎，得乘紫云羽盖，飞行玉清宫。无此文，不得轻行神仙之道，呼召仙官，则为大魔所伤，身被大殃，不得仙也。

玉清单缘察宝轮法天高上龙烟隐书金玄内文

后圣九玄金阙帝君受之於高元虚皇停景君，以传上相青童君。当以黄书绿板上，置西南方，以灭黄帝大魔王官属，招致西南方延福乡仁静之世界黄帝仙官，九年则八帝侍真玉仙降形於兆身，授兆飞仙灵药，七十四变光炼化兆身也。又以黄书绿纹之上佩身，行之西南延福乡仁静世界，则万灵束带，魔王稽首礼迎，三元降下飞舆琼轮，迎兆登三元之房也。无此文，不得轻行神仙之道，呼召仙官，则为大魔所伤，灭身失仙也。

玉清八天中隐书金玄内文，生於元始之先，结飞玄之气以成於玉文，即玉清天中之书也。字方一丈，焕明太空，制魔灭精，召神摄灵。故上圣相承，受之以威神。此文隐藏，不传於世，自无金名兰台，玉字紫房，不得见闻。得有其篇，高上给以玉童十二人，玉女八人，侍真典经，防卫有文者身，纠於漏慢。轻泄则七祖受责於地狱，己身被考於三官。钟山虚无子受之於黄老君，佩身九年，内外映彻，隐文自明，罗列一形之中，光曜九府，照明十方，身所佩本文飞入八天。至开光元年正月一日，於钟山脱身，隐文以传郁灵真人鲍世玄。世玄即秦穆公侍郎，今受号为郁绝真人，治在九疑山洞室之中。后圣九玄金阙帝君，下为周师，改号为老子，以八天隐文授於幽王。幽王自谓居自然之运，代五帝之气，错阴阳之化，不崇天文。老子知周文衰，收文而去周西度，制作教化，遇关令尹喜，喜心结紫络，面有圆明，项带承天，背负七元，金名表於玄图，丹札系於紫房，气参太微，触形合真，即为述道德经上下二章。於绿那之国，老子张口，於是隐文从口而出，以授於喜。喜依盟奉受，即致八景云舆，洞游八方，竦身於虚无之内，项生宝明之光，七十二相，映照一形，随运变化，升入八天。其道高妙，非可载称。凡以后学，不得此文，便当绝思於遐望，无烦损神於幽山也。

上相青童君以此文传西城王君，位登四极真人，今封一通於西城山中。若有金名紫字，当以庚子、壬寅、庚午、戊午之岁，四月八日、七月七日、十月一日，於八天之世界精思苦念，当得此文。

上清高上金元羽章玉清隐书经竟

金玄羽章玉清隐书，藏经有两部，文并同，符则各异，故附篆于后。

九晖太晨隐书金玄内文

观灵元晨隐书金玄内文

总晨九极隐书金玄内文

沓曜旋根隐书金玄内文

玄景晨平隐书金玄内文

合晖晨命隐书金玄内文

齐晖晨玄隐书金玄内文

高上龙烟隐书金玄内文

1『北方』，原本误作『郁方』。
