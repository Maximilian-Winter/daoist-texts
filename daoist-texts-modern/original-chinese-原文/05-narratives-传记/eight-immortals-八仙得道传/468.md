# 自序

余少孤失学，流落成都，幸遇志元师于清云观中，教以宗义，授以大道。相从二十有八年，始乃略识玄理，渐通性命之学。而志师云游西土，凡数十年，不得一相值，每念教迪之恩，未尝一日去怀。至咸丰二年，遵志师命，游览江山之胜。自蜀中首途，历南北十余省，所以强骸肌、增胆识也。后乃税驾京尘，拟稍留数载，将作口外之游。不意四方贤哲，谬采虚声，千里问道者，时有其人。质钝学肤，何足以为人师?而感于诸君子殷拳之意，又何能自释于怀?爰就志师所数诲启沃，与夫数年游历省悟所及，著书若干卷，以供入门之助，犹今儒家所谓启蒙之学。浅陋粗鄙，不足当大雅一粲耳。

各书既成，复念道统失绪，于今为甚。后之学者，容有数典而忘祖者，是道家之忧，亦吾身之责也。故就老祖以来，迄于近代诸仙祖得道始末，与夫修道情形，著为《八仙得道传》一书。为便利初学起见，特仿稗乘体裁，用寻常方言记载。良以道统衰落，道流多不通文义，此作既为通俗，求其广博，固无取于高深也。惟是仓卒成书，校雠未竣，又有海外之行，考据容有未审，舛错在所难免。钝乖纠谬，以俟后之君子。

同治七年无垢道人自序于京西白云观
