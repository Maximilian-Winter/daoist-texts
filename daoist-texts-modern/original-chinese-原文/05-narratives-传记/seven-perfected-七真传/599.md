# 叙

余思道德之宗，性命之原，是气也，理也。氤氲於太虚之间，凝聚於六合之内，建天立地，原始要终。垂亘古而不变，历万劫以长存，弥高弥远，至真至灵。太上强而名之曰道。伏羲见河图天地阴阳生成之数，衍成卦爻。仓颉因洛书之数，近取诸身，远取诸物，见鸟迹而作篆。文、武、周公演《周易》，篆后天之妙用，庸成传说，陈天道，达造化之根原。孔子删《诗》、《书》，定《礼》、《乐》，明乎仁义之端。女皇教聘定，谕嫁娶，立乎人伦之始。于是三才定而六艺成，文墨兴而礼乐作。至于百家著作、三教经书，汗牛充栋，不知其几千万亿也。时人不能穷究本根，尽在寻枝摘叶，愈见愈迷，更求更远矣。

今且世事浇漓，人生轻薄。见奢华淫说，则似糖似蜜；闻正真义理，则如隙如仇。故邪妄益多，正气日耗。凡有聪慧者皆以笔墨上求精，仕宦者尽在名利中着意。由是则国风衰，民心离，安得不败乎？今见秉忠直之心、立刚毅之志者，鲜矣；以道义上留心、性命中着脚者，更鲜矣。

嗟乎！世间个个争名夺利，人人爱酒迷花，谁知乐极终有悲来，福尽即便祸至。不行八德，位立三台，终是小人；不修十善，富有天下，死作穷鬼。生图非义之名，死堕无间之狱，惟有臭名遗流万世，毕竟与我有何益乎？聪明达人，静自思之，急速改邪归正，悔往修来，毋使身沉苦海，泊没沉沦矣。

悲夫！今且世衰道微，去圣日远。凡有真志者，不得其门而人，尽被傍门野教诱惑；无夙根者，以虚情幻境上认真，酒色财气中取乐，蜗角争名，蝇头夺利。岂知光阴有限，转瞬无常，幻梦觉时，事事非真；傀儡收处，般般是假；苦海无边，回头是岸矣。

余见旧本《七真传》，非独道义全无，言辞紊乱，兼且诸真始末出典、仙迹一无所考，犹恐曳害后世，以假认真。因是遍阅鉴史宝诰，搜寻语录丹经，集成是书，共记四卷二十四回。其中以重阳所度七朵金莲为重，名之曰《金莲仙史》。厥中事事有证，语语无虚，乃登天之宝筏，渡世之慈航也。惟愿有志于道者宜细细静玩，不可当作小书世文而论。果能达此书中意义，道德之门可入，修真之路可寻矣。学者当效丘、白二祖之苦志坚心，勇猛精进，修持道业，何愁德之不立、道之不成哉？是为序。

时光绪甲辰岁季秋望日。台南青阳道人潘昶明广自序。
