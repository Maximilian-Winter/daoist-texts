# 十九、神通妙用

诸子，上文所说智慧光明之道，《玉枢经》只用闻见亦泯。无闻无见，即已说尽妙用，现出神通了。诸子，《阴符经》云：“聋者视视，瞽者视听。”古仙云：“静听不闻雷声，熟视无见泰山。”《中庸》曰：“鬼神之为德，其盛已乎！视之而不见，听之而不闻。”《南华经》曰：“无视无听，抱神以静。”《参同契》曰：“耳目口三宝，闭塞勿发通；真人潜深渊，浮游守规中。”诸经书中，所有妙言，说不可尽。观世音大士，从闻思修，入三摩地。

夫耳根为泄精之窍，非是泄那后天浮欲之精，乃先天太乙含真之炁，真元显应之精。若内听而塞其聪，则精不飞而生智矣。眼为泄神之窍，非是泄后天思虑之神，乃先天妙相灵觉之良知，太素氤氲之元神。若内视而返其明，则不外游而生慧矣。能持戒入定，则智慧生。智慧生，则水火交。水火交，则坎离媾。坎离媾，则天地泰。地天泰，则金木合。金木合，则魂魄会。魂魄会，则精气化。精气化，则神通现。神通现，则光明放。光明放，则功德圆。功德圆，则法身成。法身成，则道体彰。道体彰，则妙用行。妙用行，则众生度。众生度，则愿力满。愿力满，则大事毕。大事毕，则位证果矣。唯此一乘法，余二即非真。始终不出一诚字。

《中庸》曰：“不诚无物。”物，即是恍兮惚兮，其中有物；杳兮冥兮，其中有精。其精甚真，其中有信。信，即诚也，是即《易》云精气为物，大学物格之物。精乃《尚书》精一之精。中即厥中之中。《法华经》曰：“有一宝，秘在形山，圣人以此洗心退藏于密。皆莫不是此物。先退藏而后见也。”古歌曰：“若得此心无一物，眼前便是伏义时”。又何必神通妙用，又何必智慧光明。这神通妙用，乃自己守戒道的真人现身说法，以度众生，摄妄归真之妙用。是以大智光中，慧施金臂，拔救诸生，出苦恼而入清静。能使命促众生而得长寿，能使灾苦而变安乐。致国土清平，皆得延寿保命。使众生纯良方正，而除妖邪，驱强逆，殄魔怪。使众生慈仁而不杀生害物。能使众生保制劫运而冤消结解。能使众生昏暗破而光明现。能使众生百病痊而宿疾普消。能使众转愚成智，皈正弃邪。能使寡欲清心，摄情归性。能使解脱无碍，超凡入圣。能使集福消灾，生祥灭罪。能使出世成道，离苦登真。能使能修上乘，上升天堂，普领众生，神游八极，超出天宫。

愿我众生一切凡身，俱为法王身，乃至不测其所，唤作神通。不世泄其机，唤作妙用。所以戒定慧门的神通，乃不神之神，转六识为六通，通天通地，通神通鬼，通人通物，谓之神通。这妙有用无妙之妙，运一机而示万方万化。化天魔，化地煞，化万鬼，化恶人，化怪物，唤作妙用。那戒定门中是入静，定慧生光，乃先天一炁圆明瑞相。上通天宫，朝祖炁于三清之上；下通地府，赦罪魂于九泉之底。说法则天神摄伏，五帝临轩，万神侍卫，班列端严，愿闻正法而炼神还虚。已得度脱，悲心慈悯，济苦寒幽，则净罗赞叹，地藏开光，鬼判遵依，冥曹摄伏，而赦罪超生，得闻正法，俾脱鬼籍，俱转极乐。于是，自度度人，发宏誓愿，愿人人普闻至道，以法药普救众生，便众生及蠢动含灵，并蒙解脱。土木瓦砾，皆得感通。一切物情，无不通澈。运神通于不知不觉，而天地万物在我身中；发妙用于自然而然，而山河星斗归于法内。天魔无不敬伏，俯首恭迎。地煞悉化慈和，敬心慑服。凶崇厉鬼，闻化超升，永辞血食。修罗外道，奉法皈正。战争永息，枉屈尽伸，冤仇消释。以德化，不以力降，则恶人俱为善人；以诚感不以术凌，则邪人悉变正人。逆持斗柄运阴阳，而神鬼不测；倒施化机超世界，而天地不知。普现神明，坚固法身，而无形可观。广宣最上乘一妙法，而无声可听。虚空则我之法界，我即虚空之法身。浑浑沦沦，与天为一体；正正大大，与仙佛为一心。程子曰：“放之则弥六合，卷之退藏于密。”即此谓也。所谓众生之父母，道门之法师。岂非清静解脱之神通，无为自然之妙用耶。

诸子，不着相，则慧通广大；任天倪，则妙用无穷。只在乎日用寻常而不怠，造次急遽而不弃者，道德两字而已。又何必舍戒律而学符法，弃圭玉而恋珷玞？甘为无智之徒，不学上乘之道哉乎。

噫！诸子入玄门，当求最上乘。人人含妙窍，个个皆光明。止缘多障碍，视戒右虚文。纵持多间断，游移定不深。定力深，戒愿切，勿助勿忘为准则。二六时中刻刻持，三年五载无遗逆。定忘戒熟自通神，神自通兮妙用真。运神通，得妙用，诸子须仗进步诚。若是痴痴着相求，鬼窟生涯非正由。外道旁门多住形，着空住色亦非修。不着空，不着色，定则无形感则通。用则灵明神自别，几多道者失中功。我今不是多饶舌，咦！直把天机泄。神通显，妙用彰，际地蟠天大法王。不出常静真常道，魔教皈心恶化良。忤逆一朝通孝悌，顽凶俱变作慈祥。智若镜，慧如神，一片灵台灼灼明。六通互用无尘迹，大地山河尽是金。诸子无怠轻持戒，乃是天梯步步升。神难测，妙难量，不离戒定用真常。真如门有通天穴，不二斋中吐圣香。诸子诚修不自弃，从古神仙大道场。
