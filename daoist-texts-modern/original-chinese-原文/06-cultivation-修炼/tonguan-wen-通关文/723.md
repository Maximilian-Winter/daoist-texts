# 人我关

《易》曰：艮其背，不获其身。行其庭，不见其人。无咎。又曰：同人于野，亨。《金刚经》曰：无我相，无人相，无众生相，无寿者相。圣人云：忠恕，违道不远，施诸己而不愿，亦勿施于人。上阳子曰：速将人我山放倒，急把龙虎空冲开。此皆言修道必须无人我之见也。然欲无人，先须无我。盖一有我，则私心起。私心起，一言一行，一举一止，总要为我。即要为我，必不顾人。即不顾人，必损人利己，伤天害理，无所不为矣。原夫有生之初，不论贤愚贵贱，同一性命，同一形骸，何有彼此之分？即无彼此之分，则我如人，人亦如我，人我如一，即是天地大公无私之心，即是圣贤民胞物与之道，即是修真人我两忘之法。学者能守此心、此道、此法而行持之，便是圣贤胚胎，仙佛种子，大道可冀。世间胡涂学人，不知大公无私，物我同观之理。执着此身，以为是我。一认是我，即便有人。有我有人，即分彼此。一分彼此，轻乎人而重乎我。内于我而外于人。日谋夜算以肥己，千方百计以取人。一行一事，不肯让人，一货一利，要讨便宜。不但应事接物，处处而胜，事事好强。即至亲好友、同事同业者，亦要分出尔我。恨不得他人贵物，为我独得；世间好事，为我独成。有利处钻头探手，无利处缩肩藏身。殊不知三寸气断，万有皆空，即此身亦不属于我。到的那时，我在何处，人在何处，人我俱无。何苦在世枉用心机，强分人我，独结冤雠，岂不愚哉！吾劝真心学道者，速将人我关口打通，必如生初无人无我的面目；必如死后无人无我的模样。视万物为一体，视天下为一家。见人有喜，如无之喜；见人有忧，如无之忧；见人有得，若我之得；见人有失，若我之失。有财者可以济困；无财者，不妨方便。处处益人，事事积德。横逆之来，付于不知；凌辱之加，置于不晓。得饶人时且饶人，宜退步处即退步。方是学人的举止，慕道真心。否则，有人我之见，彼此之分，私欲堆积，茅塞心窍，妄想明道，难矣。
