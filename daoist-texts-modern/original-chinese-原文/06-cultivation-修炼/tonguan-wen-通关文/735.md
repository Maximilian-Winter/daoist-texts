# 畏难关

易曰：君子以顺德，积小以高大。至圣曰：君子遵道而行，半途而废，吾弗能已矣。邱祖曰：天下无难事，只怕有心人。此皆言修道必须志气坚固，而不可有畏难之心也。夫天下至难之事，必是至大之事。至大之事必须下至大之功而方成。若至容至易，一作即成者，则事必小而不大矣。性命之学大事也，其事包罗万有，超越人天，脱五行，出三界。先天地而立其体，后天地而发其用。为圣为仙为佛，其事顾不大哉？事大而欲修此大事，为永久不朽之业，岂不难哉？然知其难而不畏其难，以生死为一大事，立志坚固，一念不回，至死方休。可以明道，可以行道，则难者不难矣。倘知其难而畏其难，不以性命为大事，始勤终怠，志念不专，疑信各半，逡巡不前，不特不能行道，而且不能明道，则难者终难矣。昔神光断臂求法，即得达摩心传。王中立立雪三尺，卒得伊川指示。邱祖净身折肋，感得神明报信。盖专心学道，诚一不二，且能感天地，通鬼神，而况于人乎？ 世间胡涂学人，不知性命是人生第一大事，望冀得个工夫，便要作仙；妄想学些小乘，即要不死；闻说圣道精奥，须深钻研，即便作难；闻说修道路远，要舍身掩命，饥寒不避，即便退步；闻说道有始终，功有层次，火有时刻，至细至微，即便坠志。如此学道，进退不果，四大无力，志气不振，怎能尝得道中滋味，岂不误了大事也？吾劝真心学道者，速将畏难关口打通。另换一个铁石心肠。不避艰险，猛力前进，废寝忘食。不管他得力不得力，见效不见效，愈久愈力，愈远愈勤，一心前行，终必有得，难而不难。否则，畏难不果，若存若亡，口说而身不行，欲前而即退后，妄想明道，难矣。
