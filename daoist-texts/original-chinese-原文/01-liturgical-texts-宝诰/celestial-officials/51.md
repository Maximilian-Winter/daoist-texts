# 列星总诰

志心皈命礼。高高圆盖，渺渺大罗。紫微位北极之上，勾陈居内座之中。日帝月皇，定晨昏而有准。南辰北斗，司生杀以无私。五星列照，四曜分明。二帝隐于天阶，三垣朝于帝座。周分二十八宿，总成三十二天。三台并随于斗极，天罡专主于雷门。十二宫辰，天轮运转。六十甲子，星纪回旋。命主既分于所属，胎生不离于元辰。明星暗曜，正照旁临。玉宇联珠而有象，紫霄合璧以无停。端拱紫微，循行黄道。森罗万象，列宿群星。金井玉衡之主宰，银河碧汉之真司。本命元辰，运限禄马。周天躔度，列曜星君。
