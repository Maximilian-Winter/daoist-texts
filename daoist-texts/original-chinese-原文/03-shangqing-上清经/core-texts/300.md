# 洞真太上神虎玉经

经名：洞真太上神虎玉经。又名《神虎真符》。撰人不详，约出于东晋。系早期上清派符文。一卷。底本出处：《正统道藏》正一部。

王君曰：神虎真符，太真九天父母所岀，太真丈人以传东海小童，九天真王以传太上道君。太上道君常所宝秘，藏于太微灵都琼宫玉房之里，卫以巨兽，ff以毒龙，神虎七千，备于王阙，金晨玉童、素灵玉女各三百人，侍卫灵文。玄晖空映，散烟紫庭，威振九遐之域，神光焕乎上清，妙畅启于自然，洞慧彻于无形，神虎班其像，金虎亘其真，智慧标其干，消魔演其源，微旨幽邃，妙趣难详，皆着天魔隐讳，或标百神内名，诵其章千精骇动，咏其篇万妖束形。以三天立正之始，传付太微天帝君，使威制六天，斩诚万神，摄山召海，束缚群灵，威魔灭试，回转五星。于是太微天帝君奉受消魔智慧神金二符，佩游上清，乘虚逸驾，浮轮太微，澄景太真之馆，止足玉帝之阶，静与天地合契，动与七景齐晖，匡落九玄，握节灵机，领括万度，亿津捻归，激百阳以生电，运千阴以吐威，晨霞披道于金阙，天关应感而自开，命八景以高登，骋神虎以升飞，群仙启路，七星奔移，玄光冥滞，亿变万尊，洞观无穷之境，周览极天之涯，流目盼于五浊，哀生生以告衰，可谓微乎，真符灵化之妙哉。

太微天帝君告上相青童君、西城王君曰：上清大智慧文消魔真经，此太极之玉篇，高上之宝诀。神虎真符，九天太真所重宝章。智慧可以逐秽，消魔可以束邪，真符可以制魔。夫有玉简紫名，得修上法，莫不为众袄所乘，万魔所试。若欲使万害不能伤，万试不能干，皆神虎之威，真经之妙用也。今以相付，可传后学应为真人者。当依太真之科，七百年内听得三传，不得示非其人。轻露真文，身被风刀之考，殃及七玄。若有金名东华，録字上清者，得吾此符，便以玉童玉女三十六人，侍卫子身，则可以经危冒险，越山跨海，召神制鬼，封掌灵岳，所之所向，千妖伏匿，万魔束形，群仙侍卫，身生异光。修未七年，真灵自当降子之房，飞舆緑耕，白日登晨。受者对斋九十日，或三十日，或七日，皆赍上金十两，以为神真之信；锦九十尺，以誓九天；青缙三十尺，以盟其心。好道乐真，勤心注玄，无怪财物。轻物贵道，道无不存，如此之士，始可与言。内爱财宝，外心浮好，道亦已照，闭之玉笈，藏于金阙。升度之后，藏之名山。

洞真太上神虎玉经竟
