# 上清太一帝君太丹隐书解胞十二结节图诀

经名：上清太一帝君太丹隐书解胞十二结节图诀。撰人不详，约出於南北期。系摘录《大丹隐书》改编而成。一卷。底本出处：《正统道藏》正一部。

夫人生由胞胎以自变，禀血精以自成，故既生而胞胎更结，既成而血液不留。不留者，帝君混合则已留住之矣。胞胎有十二结节，盘固五内，五内滞碍，结不可解，节不可除，故人之病也，由节滞也，人之死也，由结固也。常以本命日，若八节日，上请帝君与太一混合，约制百神，而解胞中牢坚之结，盘根之死节也。胞有十二结，内又有十二节，节在结内，人不知解胞结节者，亦不免死矣。恒解之者长生。


![](/media/202305/2023-05-09_172635_8165920.39548655511015696.png)

胞上结，一在泥丸中，二在口中，三在颊中，四在目中，此胞之四结在上部。

胞中结，一在五藏中，二在太仓中，三在大肠中，四在小肠中，此胞之四结在中部。

胞下结，一在膀胱中，二在阴中，三在后门中，四在两足中，此胞之四结在下部。


![](/media/202305/2023-05-09_172643_1503910.7063576916899081.png)

解结之法，入室闭户存思，先读帝君以下百神名字，再过毕，乃按次解结。此法是帝君太一混合二十四神，解结除尸气之道也。兆以本命日，若八节日，日中夜半时任意也，正坐向本命之方，接手端心，叩齿二十四通，曰：男生某甲，上启胞父胞母，始生之日，三积留血，化为十二大结，今本命之日，谨请三九之神，二十四真人，解三关十二结。请言所召：



![](/media/202305/2023-05-09_172657_0397430.7275960240634076.png)

![](/media/202305/2023-05-09_172704_7221460.5327658748155399.png)

![](/media/202305/2023-05-09_172714_0485560.8371016735029327.png)

![](/media/202305/2023-05-09_172722_2414940.6703107700925313.png)

![](/media/202305/2023-05-09_172728_4646340.3180544670279478.png)

![](/media/202305/2023-05-09_172734_8746180.7970675225298526.png)

![](/media/202305/2023-05-09_172740_4779620.04817564730465729.png)

![](/media/202305/2023-05-09_172746_2670380.7243531795447743.png)

![](/media/202305/2023-05-09_172752_6010130.9293146707287587.png)

下胎九君，胞胎内真，生化九气，是为九魂，九魂精结，胞中节坚，使甲不寿，中年陨颠。今日本命，如往初生，乞得解散，十二死根，名上玉籍，五符入身，下镇九气，永得缠绵，上开九宫，下开九关。

礼读再过，都毕，当和心下气，勿令音辍而蹇也。又闭目存呼太极紫房天皇大帝君逢凌梵，字履昌灵，一名七灵，一名神丈人。如此祝之，三又存三九结解真君，东方青帝雕梁际等，下诣玄母叔火王等二十七人，同著朱衣黄巾。黄巾者，似远游冠之状也。貌如婴儿，有无长短。若兆不能谙识一二存念者，可入室按文施行之。

已后山色、云炁、人物，并取宜设色。



![](/media/202305/2023-05-09_172810_5038210.4576285663505898.png)
次引太极紫房，并北面对太帝君，而各长跪，其言曰：上关雕梁际等九人，中关太一务犹收等九人，下关下一黄庭始明精等九人，三九二十七人，即日缘气内咽，上开三关，关有二十四结，结有二十四筋，筋即已断，结已解散，津血上冲，径满泥丸，玉液下顺，哺养百神，即日某甲名上帝籍，长生神仙。毕，又存太一召兆，上诣帝君前。帝君曰：胞结已通，光内彻外，使尔长生，命不倾坠，汝可合我形中矣。帝君因开口，觉我忽入帝君口中，径到帝君六合宫中。帝君六合宫中，又有太上神，名重冥空，字幽寥无，因告兆曰：可食日精矣。兆即取日精食之，作九咽止。须臾，见向二十七真人，皆在兆左右立。二十七真人曰：某甲胎籍已解，秽气皆除，面已玉泽，体洞太虚，长生亿万，帝君同符。又存帝君祝曰：

天上同真，是甲之身，天上同灵，是甲之形。良久，都毕也。此为九君混合，内化百神，解胞散结，开利三关，上符六合，并景帝君，变化命籍，气镇泥丸，长生受符，方为天仙者也。存思都毕，乃更散发，更梳头解衣，更结衣，洗手足。



![](/media/202305/2023-05-09_172817_3454620.6678943306957765.png)
帝君泥丸中，又有六合宫，宫中有帝皇太一君，名重冥空，字幽寥无。兆知之者，朽骨更生，五藏生华，终身不畏怖。畏怖之时，北向呼此名三过，祝曰：

罗阿重冥空，雷风幽寥无，上生帝君形，佑兆使无忧。毕，如与千人同侣。



![](/media/202305/2023-05-09_172822_9209860.17017701678885266.png)
太一曰：人有三魂，利人之存，人有七魄，害人之命，七魄朝在人左目下，暮在鼻人中下。学道者欲卧，先以右手爪按左目下及人中，各三七过，甚佳，此制七魄之道也。



![](/media/202305/2023-05-09_172829_7867970.8782267707760117.png)
帝君曰：太一宝玄玉经，太上真人藏於五岳华房之内，非有仙籍者，不得闻见此也。见之者生，行之者仙。是故重为盟誓，束其天真，以防宣泄流布离行耳。自天尊贵仙，幽秘此道，非仙骨者不授也，无至诚者不闻也。故经曰：师受者礼焉。经之传也，从师而受，受经而用弟子道也。传授之际，各斋七日，或十日，先后又曰告斋，各复八日也。古者盟誓，皆歃血断发，立坛告天，以为不宣示信之约也。今自可以金青丝之陈，以代发肤之体耳，列於别靖，祝启上皇。法用金镮三枚，鲜明赤而有光者，青缯九尺，以代三契之盟，亦可相连为二十七尺耳。受经当写为两通，修一几一也。盟物备录，不得私用以自营也。故太上中经曰：夫师因经业，故称之曰生受者，习焉以同其诚，推盟誓天，固神告灵，缠绵忧乐，义齐死生，於是始验克终，俱期仙庭者矣。尔乃束拜谘受，修盟曲室，尊卑以显三契，分别孜孜之心，宝经藏密，施行要言，诚存专一，保敬师经，方寸敢怠，如此始可与言神灵之交，道德之契矣。奉经而秘其道，行事而遵其誓，则上以刊名於玉简，书帝录於太极。若违其道也，则七祖受风刀之考，玄母受胎零之害，身为下鬼，门亦堙灭，摙蒙山之石，以投积夜之河。悲夫，有心之子，其慎秘也哉。此太上真人契令，张天师演出於丹景经中，有是慎盟之书也。受太上帝君之道，用事如此，故记而施行焉。

金镮三枚，盟三元之誓也。青缯二十七尺，䌝帛也，盟帝君二十四神之誓也。赤丝五两，以盟五神公子之誓也。和香二裹，以为告灵交气之因也。笔一枝，纸一百，丹一两，书盟也。

右五种，以物器盛之，不宣露也，皆受经者具也。弟子写毕，乃赍经及信，来诣师室而受经。受经毕，乃得施用耳。不盟受而窃行之者，按女青诏书，失两明也。受而不行者，有天灾考也。行而宣泄者，有风刀灾考也。传非其人，七世父母受其考也。此玄都鬼律女青诏书之旨。

上清太一帝君太丹隐书解胞十二结节图诀
