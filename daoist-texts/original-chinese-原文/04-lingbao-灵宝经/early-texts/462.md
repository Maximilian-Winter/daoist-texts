# 《积功归根五戒》

初真五戒指：一、不得杀生；二、不得荤酒；三、不得口是心非；四、不得偷盗；五、不得邪淫。


一者，不得杀生。
按：《老君戒经》曰：一切众生，含气以上翔飞蠕动之类皆不得杀。蠕动之类无不乐生，自蚊蚁蜓蚰咸知避死也。
二者，不得荤酒。
按：《老君戒经》曰：戒酒者，非身病，非法礼，皆不得饮。身病，谓已身疾，应以酒也。法礼者，明非世俗馔会及鬼神之胙；若尊卑之礼，真灵之飨，则不至于失之者也。
三者：不得口是心非。
按：《老君戒经》曰：戒妄语者，若不闻见，非心所了而向人说，皆为妄语，所说事与心相违也。复有绮言，谄曲、反复、两舌。
四者，不得偷盗。
按：《老君戒经》曰：一钱以上，有主无主，非已之物，皆不妄取。在地地官，在水水官，在人人主，如是则无无主之物。此言无主者，谓当时无志护也。
五者，不得邪淫。
按：《老君戒经》曰：戒淫者，非夫妇，若出家人不妻不娶，若男若女，皆不得犯。夫妻虽非犯戒，过亦为淫犯。
是五戒者，持身之本，持法之根。凡能持此五戒精进无虞者，益算延龄，天神护佑，永脱五刑之苦，世世不失人身。既受太上老君所命积功归根五戒，每日早晨焚香诵《太上三元三品三官大帝护国佑民延生保命真经》，接念《太上感应篇》。逐日演诵，校正自己身心有无所犯。

每诵经篇一句，则反思曰，我能受得否？我能行否？如此勇往精进，言行不苟，三皈不犯，五戒无虞，锻炼百日，恶念尽消，器血已净，方许受虚皇天尊所命初真十戒。
