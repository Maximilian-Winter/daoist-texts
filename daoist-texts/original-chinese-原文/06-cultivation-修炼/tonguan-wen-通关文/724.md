# 冷热关

老祖云：外其身而身存。文始云：冬御风而不寒，夏御火而不热。吕祖云：求生而不生，未死先学死。此皆言其为道忘躯，而不避寒暑也。夫修道者，先要看破幻化之身，置色身于度外。死且不惧，何况冷热？故神光少林寺求法，雪拥过膝而不知。太古赵州桥冷坐，水淹将没而不晓。释迦化雪山修道，受尽多少苦楚。长春祖磻溪磨性，受尽多少饥寒。即近世白石镇梁真人，破衣垢面，长年不倒身，未曾歇息。西宁府张睡仙，水泉长卧，赤身露体，四十余年犹如一日。梭罗仙河滩磨炼，狗皮仙冰滩睡眠，仙留师黄沙下苦，皆是不避冷热，舍的色身，成的法身也。世间胡涂学人，不知香从臭出，甜向苦来。误认色身为真实，而遂爱之惜之，只图自在将养。遇冷而即想暖处，逢热而即思凉处。怕冷怕热，隔绝道念。却不思性命为人生第一件大事，岂可因冷热之小事而误性命之大事乎？果是真为性命者，即生死关口、大难境界，亦要脱脱洒洒过去。至于寒暑冷热，何足在意？虽未成道之先，色身亦不可坏。但粗衣护体，将就过去便休。不必以冷热常挂心头。遇冷时亦须受冷，逢热时亦须受热。热之冷之，与时偕行而已。与时偕行，非是不该受冷一定教受冷，不该受热一定教受热。若不该受冷而必欲受冷，不该受热而必欲受热，此有必做作，亦是固执不通，枉自受罪。何益于事？大抵怕冷怕热，虽是小节，甚碍于道。倘有些儿冷热之见，便有无限邪思妄想生出。遇冷必设法要不冷，遇热必设法要不热。认假失真，岂不误了多也？吾劝真心学道者，速将冷热关口打通。随时将就，到处安身。冷可也，热可也，不至冻死热死便休。万不因冷热而起无明。否则，有冷热在心，心有所恐惧，则不得其正；有所忧患，则不得其正。心且不得其正，妄想明道，难矣。
