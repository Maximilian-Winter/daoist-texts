# 才智关

《易》曰：劳谦，君子有终，吉。至圣曰：如有周公之才之美，使骄且吝，其余不足观也已。老祖曰：大成若缺，其用不弊；大盈若冲，其用不穷；大直若屈，大巧若拙，大辩若讷。此皆言有才不使，有智不用，方能成其才，全其智。何为才？聪明技巧是也；何为智？谋虑变通是也。才者，世人之所珍重者也。特以功名非才智不能成，财货非才智不能得，应世接物皆以才智为先。然究其实，人人俱被才智丧其生，但人未之深思耳。盖用才智以求名利，日夜劳心，为名利所迷。只知进而不知退，只知福而不知祸。费精耗神，争强好胜，思虑过度，精液涸干，身躯衰败。甚至名利未得而性命已丧，岂不是用才用智，反被才智所害乎？ 世间胡涂学人，不知才智误事最大。一举一动，仗自己小聪明，假伶俐，便在人前夸能，自谓人莫我若。若恃才而目中无人，或用智而苟图衣食，或强辨是非而欺压尊长，或妖言邪语而作孽惑众，或记几宗公案而借取迷人，或作几句诗歌而自负有道，或学些扭捏功夫而以盲引盲。甚至胶执己见，以男女为阴阳，引人作孽，而入于采取；以金丹为有形，耗人钱财，而引人烧炼。只此皆是自恃才智，误用聪明，管窥蠡测，俱是黑夜里走路径，涸井中作生活。殊不知真正慕道之士，黜聪毁智，韬明养晦。不在尘缘中出头，不于俗事中争胜。一念纯真，万有不知。寻明师，访良友，以性命为一大事。老老实实，朴朴诚诚，一切假才假智，丝毫不用矣。吾劝真心学道者，速将才智关口打通。扫去外用之假才智，就于内用之真才智。将诸般争强好胜，师心自用，妄猜私议，无而为有，虚而为盈，等等偏病，一笔勾消。改头换面，以诚而入，以柔而用，庶乎学道有望。否则，予圣自雄，只知有己，不知有人，恃才用智，机谋诡诈。本欲向前，反落于后。妄想明道，难矣。
