# 《太上老君说一百八十戒经》

昔周之末，赧王之时，始出太平之道、太清之教。老君至琅琊，授道与干君。干君受道法，遂以得道，拜为真人。又传《太平经》一百七十卷，《甲子》十部。后帛君笃病，从干君授道护病，病得除瘥，遂复得道，拜为真人。今琅琊有木兰树，干、帛二君所治处也。

幽王时，老君教胡还，当入汉中，过琅琊，干君得见老君。

老君谓干君曰：“吾前授汝，助人救命，忧念万民，拜署男女祭酒，广化愚人，分布弟子，使上感天心，下动地祗，当令王者欢心。而自顷以来，吾遥从千万亿里观之，诸男女祭酒，托老君尊位，贪财好色，擅己自用，更相是非。各谓我心正，言彼非真，利于供养，欲人奉已。憎恶同道，妒贤嫉才，骄恣自大，禁止百姓，当来从我，我道最正，彼非真也。皆不当尔，故来相语。”

干吉稽首，再拜伏地，叩头百下，唯唯告曰：“太上，从今日已去，不知当何由去？诸男女祭酒之重罪，令祭酒辈空活，既蒙道佑，可得升仙，寿终之后，不入九地下牢之苦。非但祭酒，复其万民。万民无知，法则祭酒之罪，臣之过咎，实在于己也。唯愿太上赦既往之失，署臣修将来之善耳。臣干吉死罪，死罪。”

老君曰：“可正安意定，坐。吾恐大道浇季，万民丧命。一二祭酒，死入九幽之下，不足痛也。吾但念万民痛耳。汝当善听，记录心中，当为后世作法则，敕诸男女祭酒，令改往行，从今之善。”

老君曰：“人生虽有寿万年者，若不持戒律，与老树朽石何异？宁一日持戒为道德之人，而死补天官，尸解升仙。世人死有重罪，无益魂神，魂神受罪耳。祭酒明奉行之。”

乃曰：“诸祭酒各明听，天下万民，无有长存。人生有死，物成有败。日出则没，月满则缺。从古至今，谁能长存者？唯道德可久耳！今月亦善，今日亦善，今时亦善，诸贤亦善，师甲亦善，弟子亦善，万神备具，吏兵皆到。今吾以诸贤故，念万民之命，故授王甲禁戒重律，当三遍读之。”
然后说戒曰：

第一戒，不得多畜仆妾。
第二戒，不得淫他妇人。
第三戒，不得盗窃人物。
第四戒，不得杀伤一切物命。
第五戒，不得妄取人一钱已上物。
第六戒，不得妄烧败人一钱已上物。
第七戒，不得以食物掷火中。
第八戒，不得畜猪羊。
第九戒，不得邪求一切人物。
第十戒，不得食大蒜及五辛。
第十一戒，不得作草书与人。
第十二戒，不得多以书相闻。
第十三戒，不得以药落去子。
第十四戒，不得烧野田山林。
第十五戒，不得以金银器食用。
第十六戒，不得求知军国事及占吉凶。
第十七戒，不得妄与兵贼为亲。
第十八戒，不得妄伐树木。
第十九戒，不得妄摘草花。
第二十戒，不得数见天子官人，妄结姻亲。
第二十一戒，不得轻慢弟子，邪宠以乱真。
第二十二戒，不得贪惜财物。
第二十三戒，不得妄言绮语，隔戾嫉妒。
第二十四戒，不得饮酒食肉。
第二十五戒，不得多积财物，侮蔑孤贫。
第二十六戒，不得独食。
第二十七戒，不得贩卖奴婢。
第二十八戒，不得破人婚姻事。
第二十九戒，不得持人长短，更相嫌恨。
第三十戒，不得自习妓乐。
第三十一戒，不得言人恶事，猜疑百端。
第三十二戒，不得言人阴私。
第三十三戒，不得说人父母本末善恶。
第三十四戒，不得面誉人，屏处论人恶。
第三十五戒，不得以秽污之物调戏人。
第三十六戒，不得以毒药投渊池江海中。
第三十七戒，不得独与宗族为亲。
第三十八戒，不得轻疏佗人之尊长。
第三十九戒，不得自杀。
第四十戒，不得劝人杀。
第四十一戒，不得别离他人家口。
第四十二戒，不得因恨杀人。
第四十三戒，不得投书譛人。
第四十四戒，不得自用。
第四十五戒，不得自贵。
第四十六戒，不得自骄。
第四十七戒，不得妄凿地，毁山川。
第四十八戒，不得恶言骂詈。
第四十九戒，不得以足踏六畜。
第五十戒，不得掩人目。
第五十一戒，不得以厌治病。
第五十二戒，不得希望人物。
第五十三戒，不得竭水泽。
第五十四戒，不得评论师长。
第五十五戒，不得裸形露浴。
第五十六戒，不得轻慢经教。
第五十七戒，不得慢老人。
第五十八戒，不得观六畜交阴阳。
第五十九戒，不得调戏于人。
第六十戒，不得持威势凌人。
第六十一戒，不得阿党所亲。
第六十二戒，不得带刀杖。（若军中，不从此律。）
第六十三戒，不得多作门户，别离居处。
第六十四戒，不得起瞋恚。
第六十五戒，不得骂人作奴婢。
第六十六戒，不得立小便。
第六十七戒，不得黥奴婢面。
第六十八戒，不得咒人命死败亡。
第六十九戒，不得快人死败。
第七十戒，不得乱纵行游。
第七十一戒，不得张目视人。
第七十二戒，不得舌吐向天。
第七十三戒，不得横求人物。
第七十四戒，不得强乞，扰乱百姓。
第七十五戒，不得为世俗人赋敛。
第七十六戒，不得为世俗人作礼头主。
第七十七戒，不得为人图山立冢宅起屋。
第七十八戒，不得上知星文，卜相天时。
第七十九戒，不得渔猎，伤煞众生。
第八十戒，不得淫泆佗妇，别离夫妻。
第八十一戒，不得视弟子偏颇，视弟子当如其子。
第八十二戒，不得夺人瞑中火。
第八十三戒，不得驰骋世俗，吊问死丧，宜密哀恤之。
第八十四戒，不得与俗人共相群党，更相嘲毁。
第八十五戒，不得败人成功，言是己德。
第八十六戒，不得择好室舍好床卧息。
第八十七戒，不得訾毁人物，以为恶。
第八十八戒，不得自举已物，以为好。
第八十九戒，不得令惊怕，令人恐悸。
第九十戒，不得择人饮食，为好恶说。
第九十一戒，不得为人往来恶言。
第九十二戒，不得以县官中伤人民。
第九十三戒，不得预人间论议曲直事。
第九十四戒，不得强取人物，以为恩重。
第九十五戒，不得冬天发掘地中蛰藏虫物。
第九十六戒，不得轻行妄游，日月驰骋。
第九十七戒，不得妄上树探巢破卵。
第九十八戒，不得笼罩鸟兽。
第九十九戒，不得穿人家壁，窥看人家内妇女。
第一百戒，不得以秽污之物投井中。
第一百一戒，不得塞池井。
第一百二戒，不得欺诬老人。
第一百三戒，不得妄发读人书。
第一百四戒，不得诱枉良人为奴婢。
第一百五戒，不得积聚财宝，以招凶祸。
第一百六戒，不得贪恋居家。
第一百七戒，不得藏埋器物。
第一百八戒，不得破坏见钱。
第一百九戒，不得在平地然火。
第一百十戒，不得施枪棘著道中。
第一百十一戒，不得多言弄口舌。
第一百十二戒，不得以书字之物自投埋于厕前。
第一百十三戒，不得向佗神鬼礼拜。
第一百十四戒，不得多畜世俗，占事之书及八神图，皆不得习。
第一百十五戒，不得与兵人为侣。
第一百十六戒，不得便溺生草上，及人所食之水中。
第一百十七戒，不得与寡妇亲爱。
第一百十八戒，不得祠祀鬼神以求侥幸。
第一百十九戒，不得为人多作忌讳。
第一百二十戒，不得自多忌讳。
第一百二十一戒，不得妄轻入江河中浴。
第一百二十二戒，不得妄假举人物，以为礼赂。
第一百二十三戒，不得为人保任券契，买卖田宅奴婢之事。
第一百二十四戒，不得与淫泆之家更相往来。
第一百二十五戒，不得炼毒药著器中。
第一百二十六戒，不得作恶厉声，常当喜笑。
第一百二十七戒，不得为人作辞讼，知人官事。
第一百二十八戒，不得求密谋之书读之。
第一百二十九戒，不得妄鞭打六畜群众。
第一百三十戒，不得无故走马驰车。
第一百三十一戒，不得以手团食，残啮众肴。
第一百三十二戒，不得惊鸟兽。
第一百三十三戒，不得向弟子评论人家食饮善恶。
第一百三十四戒，不得妄开决陂湖。
第一百三十五戒，不得自炫治病，病家自当来请求，乃可往之。
第一百三十六戒，不得独行，行与人俱。
第一百三十七戒，不得为人谋合私利。
第一百三十八戒，不得广求宝物。
第一百三十九戒，不得带女人入山，皆应别歧异室。
第一百四十戒，不得叛本逐末。
第一百四十一戒，常当设供养，勿作难易。
第一百四十二戒，常当念清俭法，慕清贤，鹿食牛饮。
第一百四十三戒，常当慎所投止，先行视之，勿所惊触。
第一百四十四戒，常当回向正一，不得俗事。
第一百四十五戒，常当立大意秉志，不得杂犯负违三尊教命。
第一百四十六戒，常当勤避嫌疑，不得欺父母，罔君师。
第一百四十七戒，常当勤求长生，昼夜勿常，不得懈慢。
第一百四十八戒，常当勤避恶处，勿贪禄苟荣利。
第一百四十九戒，常当勤服气断谷食，为不死道，不得贪于饮食。
第一百五十戒，常当勤避凶人，不得弃背朋友。
第一百五十一戒，不得每饮食从一边起，及叹吒言其美恶。
第一百五十二戒，每烧香当为万姓请愿，令天下太平，不得为已。
第一百五十三戒，凡人呼汝为祭酒，汝勿顾畏人，自作轻躁为百姓所不足。
第一百五十四戒，每得人食，常当祝愿，令主人得福，一切饱满。
第一百五十五戒，常时无事，不得多聚会人众，饮食狼藉。
第一百五十六戒，常时无事，不得妄受人礼敬。
第一百五十七戒，若入他处，必先问贤人善士，当亲依之，不得自负。
第一百五十八戒，若入佗处，必先问其国所禁忌。
第一百五十九戒，凡入人家，必先问人家尊亲名讳。
第一百六十戒，凡至人家，不得希望主人饮食。
第一百六十一戒，不得与女人同行。
第一百六十二戒，不得与男女冥室中共语。
第一百六十三戒，凡衣物不得过畜三通。
第一百六十四戒，凡男女不得共坐食饮，交手授受。
第一百六十五戒，凡天时灾变，水旱不调，不得患厌及其评议。
第一百六十六戒，凡居世，人并恶多善少，不得悒悒，道自护法。
第一百六十七戒，若人有骂汝，汝但听服，不得应答。
第一百六十八戒，若人侵谤汝，汝但当自启白大道，不得忧怖，以损精神。
第一百六十九戒，若人以恶向汝，汝重以善往报之，不得怨尤。
第一百七十戒，若人有持物与甲，而乙不得，不得便恨人不与己。
第一百七十一戒，若人为己声誉，勿喜；为己毁辱，亦不得嗔怒。
第一百七十二戒，若人为己杀鸟兽鱼等，皆不得食。
第一百七十三戒，若见杀禽畜命者，不得食。
第一百七十四戒，凡食物见膻败，不得食。
第一百七十五戒，凡不知所从来物，不得食。
第一百七十六戒，不得绝断众生六畜之命。
第一百七十七戒，若能食菜最佳，而不得食向王者。
第一百七十八戒，不得言己能，崇贤重圣，吾当度汝，汝遇真仙。
第一百七十九戒，若行无居家可投，便止宿树木岩石间，讽诵一百八十戒文，神自营卫汝三重，兵贼鬼虎不敢近汝，不得少有怠慢。
第一百八十戒，若行戒不犯，犯即能悔，改往修来，劝人奉受，念戒不念恶，广度一切，五拜神真，成汝清志，不得转退。

老君告弟子曰：“往昔诸贤仙圣皆从一百八十戒得道。道本无形，从师得成。道可师度，师不可轻。”
弟子稽首再拜，受命而退。
