# 诸天灵书度命妙经义疏

经名：诸天灵书度命妙经义疏。撰人不详，约出于隋唐。底本出处：《正统道藏》洞真部玉诀类

盖《诸天灵书度命妙经》，所以次度人者，夫群品滋多，兴乎妄想，大度之始，起自本无。妄想云披，慧日便朗。故乃神凝境智，五国之化，令成识照玄通，十方之士圆净。是以青林振响，金陇扬光，南冶炼音，寒庭沐德，法界同显灵书之照明焉，故曰诸天灵书。元始天尊精灵智能，以成文字，普植群圣，天之神灵，是为度命妙经。命者，定也。群生之命，定有三种。一者见在事命，二者过去业命，三者道命。其事业二命，覆障道命，不得显耳。故使习诸天灵书，以度其事业二命，令归道命。事命者，眼有见色事，鼻有闻香臭事，耳有闻声事，舌有知甘苦事。六根各有定事，不可得玄用，故曰事命也。业命者，前生习学，今生聪明。前生不学问，今生愚痴。前生若多瞋，今生必丑陋。报应一切形相，长短大小，皆由前业作以定，今生不能改得，故曰业命。此事业二命，皆是虚妄妄造，故覆障其真性道命。事业既是虚妄，即可除遣。若习学诸圣灵书，即植神灵照明，妄想自尽，如明灯照闇，还将闇作明。今灵慧明，还将事业作道，常道之命本定，未曾改也。妙经，其事业命度成灵妙，故曰度命妙经也。

就此卷大开为三。第一，一章序经法缘起，问系动邪，常显极乐之为本有。第二，元始于长乐正经，显五土化方，明本色二法。第三，最后一章述经旨以示流通。

就序为三。第一序法王重出之由，第二显福报之相，第三明大众亲承受悟。

元始天尊时者，开皇时也。于大福堂国，即道君治所住国都长乐舍也。与诸天大圣众说此。元始天尊与本身极果诸天大圣众同时游此，因吐灵书以授道君，大福堂国已合教于道君昔教业命。长乐之舍，出邪常邪，常各三经。一者系身不老之常，二者执教生解，系我欢乐之常，三者生在福堂国，无有破坏之常。皆不知本始由来，亦不知余势应极，且坐福果之中，故为天尊常也。今元始发二种系动之问，以招道君。自述所见之答，实其邪常之不知始终。于是元始含笑，五色光从口中出，下即吐出，令教灵书真文，慧光势力，照灭一切邪常之妄，福果相皆尽。故道君问，元始答示。此是真文，势如杖拨轮，乃知复有极尽以至无常。昔日势之振响，深被十方，故使此土男女知文，不知他土。即昔教于今，为未来不至，所以为他土。元始今与诸天大圣说灵书十部妙经以付道君，及度十方天人，此时道君及众莫不欣庆。

元始天尊于长乐舍中，下有四章，即正经，文为二。

第一明五土化方，生起福物之利，以入常。

第二天尊告太上道君，龙汉之下，明神通转化度命本旨，以固真常。就此文为三。

第一列五方始终，起化生长后福，故有浄秽苦乐之殊。

第二告道君五老一章，明五老化十方，与元始同根，故绍隆圣旨，故令大众尊承。

第三天尊成就五方章，释力用，示神通火聚，明终始。可依七方，例为三。

第一举今日真常之教，故列童真之众，以至邪常帝君国土。

第二元始告下，发系动之问，去其执昔教为邪妄，乐覆出见相，以招自显所见之答。

第三不知不审下，明勤心到请，故元始答示此相，是昔教有余势，计者为邪。故有吾过去后无常显，今教常帝君钦受。始于此土者，即中土。中土，心也。心浄则眼耳鼻舌浄，故始教于中方，成四天下。

元始天尊于长乐舍中。此下有四章，正明元始为化母，成就中方道君乘。元始化道君之总摄十方竟，令命显其大意，广周诸方，故略显四方，余可知也。此四章例有三意。一者皆列国成就妙极之相，及同业共行之俦，游入其国，见变世相，系动邪常，令其生疑。故有二种河汉之问。一问学仙不。二问有何奇方。使其自述所证之果。不知是邪常，乃述所见所证，以简元始。二者元始天尊告苍帝下，即答示本始因缘。元始于昔时过去龙汉之年，我曾于此土出灵书真文度人，其余势，故有事相俱在。吾过去后，即示福报之势，应有极时，令其进修以度命，改变邪常也。三者帝君及大众领解奉行，故云苍帝稽首，伏受命旨，一座众圣，莫不喜欢。此中诸章，文有起伏，三章一种相似，而有所证之果，事相奇异耳。或有青林紫字，或有赤实白环，或寒池灵泽，此皆真文余势所成耳。证之，则为邪常。于长乐舍中说灵宝真文出法度人，始于此土。此时慈力化力所摄，徧动十方无极世界，至真大圣、飞天神王、妙行真人，一时同会，及无极世界诸恶道群生亦同会。故下文云：四方边道。令大地皆变以为融金灌地，边道成碧玉瑠璃宝饰。此示变无常以显常，法性不并真，圣贤无异道，故所关津不一，冥契实同也。初于系常之中，以说无常之教，后示变土无常以显常。初于系常，即诸帝君所证见不老，及诸奇相与欢乐等是也。示非常教，即见真文在光中是也。示变土即融金灌地是也。出真文体，在后四偈诵文，是合前中土，为五文。

元始天尊告太上道君：此结释传度众圣灵宝真文。出法传度，皆是圣圣相承，因缘不絶。今书録出天尊灵智为灵宝真文，以付道君，令道君付与五老帝君，令各受一通，赡养镇化五方群生，令不遭忧苦，不履八难，唯有众妙之音，劫劫相值，真文不絶也。乘势以伤边土四方，福德所不逮，不见真文，不闻法音，任命生死，堕诸恶根，甚可哀伤。此显恶业，以劝作，故云当重为广开法教，普度诸天，使是杂国，咸得归心也。下文乘势以伤无缘薄福者，不得预闻。故文云他国异域，福德不逮，不见经教，自履恶道也。天尊成就五方国土，此章结释真文，非但成就五方，乃俱度十方一切人，皆受明教也。此章从初至终莫不踊跃，释敬教得益，云此得度世寿命长远也。从是时男女咸归命天尊下，正明处系常之中，演非常教，故有火精自炼是也。

元始天尊告太上道君龙汉章，正经为二，今是第二，此文为四。

第一章示群生本有，言述为邪常说无常，示权教，取其得益，故云长远。

第二出游见章，示寂灭神通为实慧，各献宝以显常。后举不受，染缘亦得。

第三历观章，简权实二，后有常无常优劣。

第四列四方度命入真常偈，诵此明元始示道君灵宝难闻。

元始告龙汉，此中至开皇时灵宝文始开通云云。从龙汉之时下，次第说五劫因缘生成终始之由，亦出天尊随时名号及人物所起。今此龙汉之时，是前龙汉，是成劫，延康是坏劫。龙汉之时，是前龙汉，龙汉元年，是后龙汉，前龙汉坏。文云：我过去后，天地破坏，为风泽洞虚，号曰延康，是大劫。延，长也。康，泰也。长泰中对五劫后龙汉成，今文不出，直出，逮至赤明、开皇，事经五劫。五劫者，有前龙汉，次延康，后龙汉，次赤明，次开皇，即五也。开皇中，又有上皇。上皇是道君行化为教主，对太极诸真。说元始天尊为化主，对道君出法。此文中前龙汉元始出号，无形常存，始有天地日月三象，有男女，无礼典，我以道化喻，未出真文，吾过去后，坏为延康，后龙汉成，逮至赤明，天地复位，人民备足，即乘前龙汉业也。我又出世，号无名之君，以灵宝法教化度诸天人，亦未出真文。其时男女，乘前业身之好慕承奉。吾过去后，天地复坏，幽幽冥冥，即后延康。三炁混沌，大风所吹，群生魂爽，乘运而生上界，上界有风轮遮之。逮至开皇，又出世，号元始天尊，始出灵宝真文。焕明日月星宿，四时五行，始得成生。我于始青天中，号元始天尊，始生真文，开张法教，成就诸天及道君，为诸天出赤书真文，并诸天灵书也。以此而推，故知诸天人民至开皇时值真文，因缘来久远，始得闻之。男女纯朴，结绳而行者，此由乘前劫之业，故值流演法音，群生自然归心，渐入法门也。

是时元始天尊，此章示无常以显常。故有天尊分形百万，处处同时，是开皇说法之时也。说法既竟时，将欲未来群生依教作解，习以为常。故元始天尊游于西河弱水，吐五色之光，普照诸天，及四方边土，普见光明，至如俱一地，示寂灭之相，以破执教信解之迷，申言下之旨。故有分形百万，处处同时，此化身也。法身化身不出书，生身出书度人，亦名真应二身，说法出书，成经度人。法身亦或号无形常存，化身或号元始生身，色身或号元始五老，或号太上道君，此四种名，摄一切身尽，徒有亿万种，终不出四。是男是女，普见元始天尊，与己身如俱一地，此则神力不共也。若共，应有两法可言共，不得言俱一地，今一地即不共也。故言随所在处，长幼男女，皆往稽首天尊，随其国土，口吐《灵宝五篇真文》。此即与天尊同灵宝之语，故不共也。

光彩焕烂下，广说传教事相，丹书铁券，赍金银等，满一国中，于天尊所伏受法诫妙经也。天尊一时布施，财法两施，靡不周徧也。始入法门，皆得寿三万六千年也。至上皇元年，即开皇中半劫也。此即执迹来久于微，轻慢生过，不自觉知，或杀生淫祀，色欲放荡，自婴恶道，诸苦备履，此即当今时也。此即显过示之，令知过宜改，故文云：今说是经，为诸来生，以度可度。诫令有心者谛受，故道君受命也。

元始天尊言我历观诸天，此章结述灵宝真文，最尊最贵，劝后须尊重也。文列我历观诸天，从亿劫以来，至于今日，有上天得道高圣大神，及无量无边，但是得道之者，莫不从灵宝真文而得成也。次观南陵朱宫下，广说从灵宝人得益，故云斯经尊妙，度人无量也。从大劫交周下，简出众经，为大灾所灭，唯此经独存。凡是诸杂法下，历列出随灾所没之经名，所没之经，无复遣余。至玉清上道下，列出不没之经名，并示所还处所，是大罗也。至士长修下，乐上叹美之势，劝修得益，世世不絶，与善因缘也。

重题灵书正体，有一品四章，为诸天及诸真人皆所禀受歌诵，和形魂，神性灵，而度其命也。四章，章各有三章。一标述灵书所起度命之由，二列灵书偈诵，三长行结述章偈，所封所赏卫之人，及诵之得益，七祖同欢。

东华吐灵风，西宫和琅音。元始于东华宫中吐说出神灵之风教，即有西宫真人听受悟解，故合和成琅琅玉音之响也。若无缘教相对，受琅琅玉音，则不生。今师弟二家对受，故云二炁结空洞，太虚中生心，二添慧解结，空洞中成音，而生弟子太虚身中慧悟之心，得灵书披出长条，以披散为教，故成宝文翠碧之林也。凤歌通天响，元始吐灵风，非但西宫和，亦乃神凤歌。灵章之响，通徧于天下，合六时而应八节，吟歌而通正性也。上有度命童，灵宝文上有度命之灵童，拔出重昏之夜，朗灵照而灭长阴，万劫保形，用保其形而为道用。用为道形，道形长久，故曰渺渺莫能寻也。长録不死年。録，名也。形名俱令不死，渺渺长久，不死年也。乃与劫运同浮沉也。日月照灵魂。灵魂同日月之照，无有明冥常照，然如璇璘回东南，而不辍絶也。神照如日，众星落其形影，故言九星落形影也。九是趣举耳，何定指北斗九星，众星皆落也。宝华生五心。灵宝文字是宝落，自然生人五心。五心谓金木水火土不相克，同一真性也。自有不凋神，与我契丹金。神我契合，真道丹显，如金刚之坚而不坏也。赤书检精炁，玉诀妙自深。灵书文字，玉章赤书，玉诀了然，检摄人精气，自至于妙道。此日就朱宫有録籍，魔神莫能侵也。

绛云翠玉虚，灵风拂太微。此元始出南方灵书真文。玉虚是天尊号。绛云成字，翠丽出于玉虚之口，以为灵神，风教鼓扇，拂于太微之响，而得辽辽六黒除，渺渺吐出智慧之晖照也。群生乘我慧日中之光景，振辔乘顺之，而回入天理，故曰顺天回也。自有神慧朱童，照拔灵夜之闇，洞阳之照，炼落辉明也。辉明成玉章，有势力，能度人年命，故歌诵灵章，能生人神慧，即灵歌五神开也。灵神开悟，自得长魂无复絶，与光景合光，一念入九围。九围，元始九天之宫围也。魂入九围，遂得亿劫赴遐远之期，乃有无期之寿命也。故云华命不凋衰也。飞天披重关。元始命飞天神人，披说重玄之关，南宫真人朗见幽闇，成智机而朗发也。智机朗发，即朱陵之宫定其度命，是名显然，故云绛籍也。籍之名以定，乃神备形自飞也。福流七祖，故云七祖上生天，福德高巍巍也。轮转空洞魂。转灵书之法轮，化摄空洞中魂神，故能出我九玄闇扉也。神乘之开悟，故云夜景披朝阳，如晨朝之阳显飘飘，乘灵智运转，而归长命之道也。

昆台生琅音，此元始于西方昆台之中，吐出灵书以成音，有琅琅玉音响，乃有玉浄之添逸过，朗于九冥之闇消也。而有宝章，洞满太虚之道，蹑真色而入无形也。锦云翠朱日，灵书法云智起，如锦云翠丽，曜于朱日，亦名圆华逐月，生长光明也。乃混合自然黒慧，辽辽而得九方遐远皆清淳也。清淳人六慧，纯浄而成梵行，五神自招于高灵也。绛宅，宅安也。五王神安住绛宅，朗曜成于朱童，能长能久，万劫不凋零也。常存好生君。即昆台中化主号。常存好生君，与太一君合，共与人皇宁之命籍，故言保命度符籍，炼魂金华之帝庭也。命在金华之庭，自归不死之无，魂神飘飘乘法智之运，生慧才也。七玄皆得入好生之南宫，朽骸更得鲜洁之荣华也。长歌乐于身，相坐于浮云，窈窕任顺游戏，乘浮云之緑軿车，逍遥游适大罗之外。三界之大魔，莫能轻犯之也。

飞步入北清，能乘北方五添玄天之灵书，遂得度命，步入北清之观也。把真宗而自招，受于上元之煦慧，乘此光景，以瞻望于玄道之台，四面之宫，自生锦云之耕举也。宫中自有采长生度命之灵童，号太一上帝君，在宫中出法，召摄十方众圣皆集，回举轻盖，羽衣满空界，何纷纷也。十方皆长执度九幽之籍、注上金录赤书之文，乃把播以绕金华之宫庭，名飘飘度命播也。又举緑盖乘风回，而有丹霄法云之界，拂举正慧之灵辕，为我造上元之宫，拔我命録，以出九夜之门，度我命书于南宫朱陵之阙，寿得长保亿劫椿也。留神住于荣华之绛府，赤子之宫，明照于三关五藏，皆自明浄，故形受不死炁，自然生宝魂也。遂得福流七祖度南宫，世生福庆门。此度三代之命也。

元始天尊言右四章，此一章结述一品四章，乃用是诸天诸真圣所受悟为流通。诸天上圣真人玉女下，述歌诵信受得益，来生男女，心与运回，此下述于经疑贰之人，放恣妄为，嫉妬胜己，乃有万恶自至也。吾过去后，自入涂炭五道，此以下显得，亦是令知过宜改，故受命去矣。

诸天灵书度命妙经义疏竟
