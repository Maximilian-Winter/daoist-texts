# 任性关

道德经曰：自见者不明，自是者不彰。古经云：执着之者，不明道德。孟子曰：反身而诚，乐莫大焉；强恕而行，求仁莫近焉。诗曰：令德令色，小心翼翼。此皆教人顺情顺理而行事，不可任性固执也。夫人有生以后，秉其后天气质之性，贤愚善恶清浊强弱，彼此不同。惟天纵之圣人，本性圆明，纯白无疵。其次中下之人，各有偏病在身。实为性命之大害。虽为大害，果能自知，亦能变化气质，反愚为贤，反恶为善，反浊为清，反弱为强。是在不任其性，亲近有道之士，虚心求教。借人之高明，以破我之迷网；借人之磨砺，以去我之瑕疵。盖他山之石，可以攻玉。渐习渐高，渐学渐好。虽愚必明，虽柔必强。何愁道之不明，修之不成乎？世间胡涂学人，不知任性之害。既要学道，而又纵性，不肯学好；既想学道，而又任性，不重其道。或师尊指教而阳奉阴违；或朋友规过而面是心非；或与人同事而予圣有雄；或与人同居而争强好胜；或依自己学问而形人之短；或恃自己聪明而笑人之愚；或出言吐语而不肯让人；或磕着撞着而便生烦恼；或欺大压小而不能和众；或度量曲狭而不能容物。凡此皆任性之弊。不但外而取人嫌恶，而且内则自种阴毒。生平偏病，一件不去；自带愚气，一些不减。自以为是，不肯认错。以是学道，纵老君对面，释迦同居，何益于事。果是丈夫，一心在道。静坐常思己过，闲谈不论人非。事事谨慎，步步点检，顺人顺理，随方就圆，毋固毋我。以退步为进步，以不强为大强。焉有不深造而自得者？吾劝真心学道者，速将任性关口打通。低头行事，柔弱安身。把已往一切固执偏病，自见自是条款，渐渐革去。学个无性道人，装个愚痴聋哑呆汉，常在切身大事上留心。日久必有所得。否则，一味任性，刚而不柔，过而不改，虽在道门一世，妄想闻道难矣。
