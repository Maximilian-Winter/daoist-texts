# 诡诈关

《易》曰：盥而不荐。《诗》曰：神之格思，不可度思，矧可射思。《玉枢经》曰：以诚而入。《参同契》曰：孝子用心，感动皇极。上阳子曰：天或虽违，当以财宝精诚求之。此皆言其诚心用事，而不可稍有诡谲诈伪之心也。 夫学者学道，贵乎真心实意，自卑自下，方能感动真师，取信良友，受其益惠。盖我有真心，而师友即以真心待之；我有实意，而师友即以实意待之。此感彼应，一定不易之理。倘不能真心实意，反以诡谲诈伪为事，面是心非，自谓可以瞒哄高明。殊不知真师明鉴照远，一见即识真假。欺人实自欺，瞒人实自瞒。不但无益于事，而且反坏于事。诡诈奚为哉。世间胡涂学人，胡涂出家，胡涂学道。将性命视为平常之物，将学道视为平常之事。遇真师即问元关，见道朋自夸奥妙。并不知尊师之理，敬友之道。或谎言诡语而侮慢；或假意虚情而妆饰；或巧言令色，徒取人悦；或指东画西，诱人露话；或斜卧依靠而问难；或一头一饭而求诀；或对坐高谈而辨别；或稍有磨炼而怀恨；或偶遇苦事而躲避；或看经书而略观大义，一过即了；或听师言而不尝滋味，谨记话头；或外虽学道，心中又图谋别事；或既想修行，转身又缠染俗情。如此弊病，不一而足。如何感的真师指点，良友扶持？吾劝真心学道者，速将诡诈关口打通，换出个至诚心肠。从实落处进步，万不可存丝毫诡谲之心，欺人欺己，误了前程。盖诚之一字，能以动天地，通鬼神，感人物。岂有师友而不能感动者乎？即能感动师友，则大道可冀。否则稍有虚假诡诈之念，则心不诚。心不诚，方寸中亦生大病，不但不能求真，而且反昧其真。妄想明道，难矣。
