# 书魔关

悟真曰：契论经歌讲至真，不将火候着于文。要知口诀通元处，须共神仙仔细论。又云：卦中设象本仪形，得象忘言意自明。举世迷徒惟执象，却行卦气望飞升。上阳子曰：大道从来是强名，阴符道德始存经。神仙次第丹经续，口诀安能纸上明。此皆言读经书而不可偏执经书也。夫经书典论，千比万喻，所以为后世学人开明路，指大道，劈邪示正。其中药物真假、作用是非、工程次序、修性修命无一不备，但其言幽隐，其理深奥，以有形比无形，以有象喻无象，非可粗阅而知，亦非可以私猜而晓。况性命之学，不比世间有形有象之物能以显言明书，至于性命之所以然，大道之所以妙，议之则非，言之则失。丹经子书虽极力形容，有言之而言不及，书之而书不出，其能言能书，亦大略耳。学道者用心钻研，会的大略，便能识的门户，分的邪正，从此再求明师，方有进益。若执经书以意猜度，依己偏见，自谓道即在是，再不就正于有道，误之甚矣。故弃经书全不理论，固是大错，若执经书再不求人，更是大错。弃书执书皆非也。世间胡涂学人，看过几卷丹书，见有铅汞砂银之说，不入于服食，便归于烧茅；见有男女彼我之说，不入于闺丹，便归于采取；见龙虎龟蛇之说，不疑为肝肺，便认为心肾；见颠倒逆运之说，不疑为后升，便认为前提；见清静无为之说，不疑为空寂，便猜为存想；见以术有为之说，不疑为搬运，便误为扭捏；见泥丸、黄庭、元关、众妙门、昆仑顶等说，便疑为色身有方有所之穴窍；见谷神、婴儿、圣胎、金丹、法身等说，便疑为身内有气有血之结聚。如此之类，不一而足，各凭己见，自拈门户，以假为真，碌碌一生，终无所成。不但无益，而且有损。原其故，皆由执书为道，不求明师，中了书魔，误了大事。圣人云：博学之，审问之。若只博学，而不审问，所谓饶君聪慧过颜闵，不遇真师莫强猜者是也。吾劝真心学道者，速将书魔关口打通。不要为书所误，先须细玩经书，辨别邪正，认定门户，访求明师，以证是非。万不可自作聪明，似是而非，草草了事。否则执书为道，自以为得，妄想成道，难矣。
