# 殷帅宝诰

志心皈命礼。尊居斗口，职掌荡凶。为上天六十甲子真官，作下土十二岁神主宰。腾腾煞炁，上凌五云；赫赫威仪，遍周三界。金铃响处，魑魅魍魉尽潜藏；宝戟旋持，疫疠瘟癀皆远遁。统诸部禁忌神煞，威镇乾坤；运无上神通法身，功行宇宙。察万方之皈仰，总五德之权衡。何灾不灭，何厄不蠲。大英大烈，至威至灵。地司荡凶院，都雷杀伐主帅，殷大天君。
