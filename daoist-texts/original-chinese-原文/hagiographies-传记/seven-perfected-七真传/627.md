# 三、忏悔罪业

大众！既已皈依三宝，必须遵修妙行。太上曰：“祸福无门，惟人自召，善恶之报，如影随形”。是以天地有司过之神，依人所犯轻重，以夺人算。其过太小，有数百事，欲求长生者，先须避之。罪业者，过失之谓也。如今修行之士，自昧良知，自欺本性，只见他人之过，不知自己之非。即此不知自己之过，罪已深，业已重矣。瞒心昧己，岂能入道？是以须当忏悔。忏悔者，恭对圣真，不敢隐其往咎，痛立誓愿，不致再犯前非，如此，方能上进。

我今不辞嗔责，将世间瞒心昧己，讲个分明。大众，各各听之，便自明了。且说如何是瞒心昧己之事。口中高谈阔论，心中好货贪财；外而装身做分，内里机械图谋；受戒不遵戒律，劝人不怕人非；阳为道士，阴暱顽徒；出言同堂不信，公干常自饰非；闻道不行，知法故犯；以智术骗愚痴，占便宜为地步；惯起无明，动多倔强；以无为有，以有为无；以假当真，以真当假；指鹿为马，卖狗悬羊；暗室亏心，青天捣鬼；腹中暗算，笑里藏刀。种种邪行，头头背道，未有自己不知者。不知者，痴人愚人，迷人妄人。知而故犯者，上缩写谓奸人恶人，邪人小人。岂非瞒心昧己？其罪业比痴愚迷妄之人，更加深重。何以故？痴愚之人，无有智慧，无知误作，止能害己，不能害人，若使害人，亦终为人害。惟有奸恶之人，阴险狡猾，既损他以利己，复昧己以欺心，要使天地不知其奸，鬼神不知其恶。巧幻机关，而行常掩饰；图深勾密，而曲肆弥缝。设网待人，而人不觉其网从何设；推人下井，而人莫测其井是谁开。如此之人，世间甚有。惟修行却使不得。如于未曾皈依三宝之先，有此心者，今既受戒，换而改头，速求忏悔。

近日元风不振，戒律多弛，道化颓靡，黄冠失教，屡屡受教羽流，多有违条犯戒。吾今不惜苦口，告诫叮咛，奉劝大众。不但历劫漂沈罪业当忏悔，多生父母罪业当忏悔，现在父母九元七祖罪业当忏悔。即自己从前罪业，速速暗中心念打扫干净。一切不正的妄心，一切丝毫的妄念，俱要忏其前非，悔其往过，方成道品，不然，掩耳盗铃，安能解脱，大道远矣！我今作一忏悔文，大众早晚诵之。

忏悔发愿文

弟子众等，自从受戒，以至如今，徒耽受戒虚名，未克持实事。衣冠滥，规钵空传。既不能精进于初真，又复坠愆尤中极。心无智慧，不能切问于明师；性发无明，每难忍辱于同类。襟怀窄狭，不能容情；心识偏邪，致多犯过。不明正觉，以幻为真；不察因由，认贼为子。以贤良为匪类，颠倒难明；认君子为小人，是非莫辨。或募缘错人因果，钱粮尽入私囊；或诵经字名差讹，意念全然不察。或眼前美色而心动淫根；或耳听圣言而腹中疑惑。种种败行，永堕凡流。从今若不自新，将来日暮途穷，势必石沉海底。此后犹然任意，待钟呜漏尽，方知剑树刀山。故尔兹者，假心香、心灯、心水之供，竭皈身皈神皈命之诚。时刻喁喁，望丹霄而靖命；晨昏汲汲，仰金阙以输诚。用申斋沐之虔，不惮辛勤之苦。翻身续叩师慈。设供哀求天宥！从此尽除诸恶，永为良善之人；自今奋发奉真，痛守初真之戒。倘或再犯前律，生遭天谴，死堕丰都；如违向日之科，阳受极刑，阴埋无间。但愿忏悔之后，罪灭福生，灾消厄释，冰融觉地，朣月开光。漆室复明，慧日照于黑夜；善芽增长，甘露沥于枯条。元纲流再造之仁，法雨沛重苏之泽。俾得谴削黑书，名标青简。精修大定，保固真身。八识胥损，百障千魔云净；三生洞晓，九云七祖升霞。神风遐著，万炁扬津。绵绵丕振于宗风，派脉诸流于祖座。行藏迪吉，息世外之风波；隐显升平，晏壶中之日月。再愿师资同学，眷属宗亲，大地群黎，普天檀信，人人心地开明，个个性天照朗。时和风稔，国泰民安。兵戈偃息，水火均平。皇图巩固，帝业遐昌。圣皇万寿，宰辅贤良。万姓同诚，千邦乐道。等与群生，同归清静。伏惟！圣慈曲垂济度。

以上忏悔发愿文，朝夕虔诵。须要自己法身，对越帝天，念念投诚，心心惭愧，句句分明朗诵，字字悔悟踌躇，勇猛精进。死活存亡，困苦饥冷，一齐放下。惟抱戒定，自有前程。
