# 《初真戒》

《初真戒说》云：

「人能受持者，非仅欲人尽心尽性，抑且欲人知命知天，出世于入世之中，达身于省身之内，实有佐于王化，绳人于众善也。法中之戒，即正心诚意之学；戒中之法，即治国齐家之化，不过欲人循文紧正，借此知玄，……明有王法，幽有道法，道律治已，王律治人，二者表里，以扶世教。

今者，只知有王纲之律，不知道法之戒；只知道法之戒，不知王纲之律者，是谓偏见也。……所谓初者，始也。真者，不假也。戒者，禁止也。谓世人始初无假之真性，本自天命，无思无为，自然而然，无善可修，无恶可作，故曰：「为善无近名，为恶无近刑，缘督以为经，可以保身，可以全生，可以养亲，可以尽年」。

万法从自性中生，一念思量，保为变化。思量作恶，化为地狱恶鬼。思量修善，化为天堂善神。邪淫化为犬豕，躁暴化为兕虎。嫉妒化为蛇蝎，仁慈化为圣贤。君子小人总在一念思量，自性变化，故曰：千百亿化身。迷人未识道时，未闻经时，未遇师时，疑团未剖，智镜未开，不能省觉，自蔽光明，任心肆意，念念不停，思为不返，尽被贪、嗔、痴、淫、杀、盗、恶口、绮语、两舌、妄言十恶，并尘境外缘扰乱身心，致使六根妄动，甘受驱驰劳苦，流浪生死无休，今自有省，皈道、皈经、皈师，三皈戒后，洗心忏悔。忏者，忏其前愆。从前所有十恶等业，愚迷执著，矫诳嫉妒等罪，悉皆尽忏禁止，永不复起；悔者，悔其后过，从今以后，所有十恶等业，愚迷执著，矫诳嫉妒等罪，今已觉悟，悉皆永断，更不复作。无思无为，一念不生，复返始初无极自然之真性，以还天命之本来，故曰初真十戒是也。

……故用带戒者，无非借事摄心，以尽本性，缘情制性，以了凡心。所以务道之士，若不求戒为师，持戒为命，即是不明性理，不顺天命，不遵圣教之人也。」
