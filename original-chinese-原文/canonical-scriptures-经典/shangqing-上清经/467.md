# 正文 许序

《八仙得道传》，峨嵋无垢道人所著。无垢为川边某县人，其先世尝仕满清朝。至无垢之生也，家贫。父綦死，母再醮去，无垢乃流落成都。不知以何因缘，得识清云观老道志元大师。志元有道行，又得相人术，谓无垢性行雅类畸形之士，是宜于世外中藏其身，而弗于风尘嚣竞中。爰收列门下，亲受道家经旨。

无垢性本聪颖，而志元督诱教诲，匪不刻意尽心。故至无垢中年，已尽传志元之学。且深习玄功，能知未来过去事。常数月不进烟火食，颜色丰满如恒。若处市廛间，则食息起居，初无异恒人。与人语，亦罕及道家意理。彼盖不欲以奇行炫世，故自晦闷如此。然经久而人之知无垢者乃渐众。无垢所至，有就问道者，有欲从游世外者。无垢不胜其烦，由是所经之处，每不以真名示人。

时当清代咸、同之交，无垢知打乱将起，不忍睹江南杀劫之重，乃北行入京师，寓各道观中，凡十年。于时姻长陆敬甫观察，方游幕京华，与无垢交最善。适观察因案株累，几酿杀身祸。幸主持吏有敬仰无垢者，无垢为一言解释，沉冤立雪。大吏且以此观察为人，引致门下。后此人得出仕外郡，皆此大吏揄扬之力，而实起于无垢一言。从此观察交无垢益密。无垢亦谓滔滔人世中，如观察之清正淡泊，以从政之身而不为俗尘所牵者，实不多觏。盖自是厥后,观察始得窥见无垢真相，而知为世外异人也，敬事以师礼。而无垢所传授养生要诀，多非世所习知。观察如其教，终身有无疾病之厄，享年至九十八岁云。

无垢寓京即久，一日，忽谓观察，言将奉召赴海外一行。临别，以所著经文及《八仙得道传》稿相授曰：“苟得其人，即畀付剞劂。”观察受书归浙，常以未得其人为恨。既而有太平军之变，观察擎家远避，中途遇劫，资斧尽丧。盗得无垢稿，任意蹂躏，惟《八仙得道传》一稿残损较少，而先后颠倒，棼如乱丝。乱事即定，观察乃以经文赠之重庆涤庵道人。涤庵名道人，而实非道流，以心折道学，故常黄冠作羽士装，而所交尤多方外人。生平即寝馈于道，凡诸道家言，自《道德》、《南华》，以至近人著作，读无弗遍。观察即慕其品之高，复取无垢所与谈玄门奥旨，以相质难，涤庵颇多吻合，因慨然曰：“无垢所言传人，非此莫属矣！”则尽以经文归之，而独留《八仙得道传》，以为小说体，文义较浅，欲亲为整理付梓。然后卒以事不果。


观察逝后，后人该习商，设肆兰溪。虽知有《八仙得道传》一稿，莫能胜整理之责。此绝世道统妙文，几将饱蠹鱼之腹。适余有兰溪之行，宿观察少君设肆中，昕夕倾谈，偶及此事。余急索稿一观，见其行文之古雅清华，词旨之奥妙条畅，洵属脱尽烟火气，而别具行云流水之风者。虽古今名小说家之著作，能肖其文，而不能得其文外之趣。其他经文，余所未见，见亦必未解。颛论此书，仅其余绪，而美妙如此，仙乎！仙乎！谓非旷逸今古之奇文乎！研诵几过，爱不忍释，不自揣其能否胜无垢所谓传人之作，竟效毛生之自荐，为任整理之责。于其缺者补之，损者益之，颠倒而错杂者，排次而纠正之。即竣而付之梨枣，且嘱老友枕亚为任校订之责，盖所以示审慎之心，兼恐鱼豕之误，负无垢一片苦心也。顾书经散乱，整理校订，委非短时期内所能成事。而余与枕亚皆困于衣食，无暇专任其事，纰缪之处，仍恐难免。所望读者诸君，于研习之余，举所知相示。非第廑父、枕亚之幸，无垢之灵，必且为诸君祝福也。

越东许廑父序于上海清风明月庐
