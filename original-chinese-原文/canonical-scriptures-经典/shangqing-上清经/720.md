# 暴燥关

《易》曰：君子以惩忿窒欲。《阴符经》曰：火生于木，祸发必克。曾子曰：心有所愤嚏，则不得其正。孟子曰：持其志，无暴其气。《了道歌》曰：未炼还丹先炼性。此皆言其暴气燥性，有害于道，必须用心除去也。夫真正学道之士，行动如处子，养气若婴儿。以柔弱为先，以和平为本，以因物付物为应世，以饶人让人为要着。昔释迦牟尼五百劫为忍辱仙人，终得成佛。太上老君，呼我以牛，应之以牛；呼我以马，应之以马，终为道祖。长春真君曾尝人之粪，故能大成。三丰真人受尽傍人骂，故了大事。特以心慕于道，性命事大，而外来恶言恶行等等不顺境遇，尽置度外，而无识无知也。世间胡涂学人，自不思出家为何事，道巾道衣是甚人，昏昏迷迷，胡涂过日。喜人奉承，好人抬奖。只爱人顺己，自不去顺人。稍有磕撞，燥性发作。怒由此而起，忿由此而生。水火刀兵而不顾，坑井崖河而不怕，甚至以力争胜，彼此两伤，入于死地，自丧性命者有之。不仅此也，暴气燥性一发，元神出室，大火烧身，津液涸而正气散。三宝受伤，五德归空，内而丧真，外而败德，性乱命摇，未得于人，已伤其己，暴燥之为害岂小焉？吾劝真心学道者，速将暴燥关口打通。作个有气死人，装个无心痴汉。如愚如讷，如聋如哑。人骂也如此，人打也如此，人憎嫌也如此，人毁谤也如此。心似冷灰，性如冻冰。无一些热气藏内，方是跳出暴燥关口。倘有些儿热气在内，虽外不现其形，而内实栽其根。如遇不顺之境，不平之事，未有不大发者。道德经曰：上善若水，水善利万物而不争，处众之所恶，故几于道。盖以能下于人者，方能上于人；能弱于人者，方能强于人。否则，暴燥不去，只知有己，不知有人；只知用强，不知用弱。任性而行，随心而作。妄想明道，难矣。
