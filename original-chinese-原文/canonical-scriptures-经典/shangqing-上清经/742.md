# 妆饰关

道德曰：田甚芜，仓甚虚，服文采，带利剑，厌饮食，财货有余，是为道夸非道哉。南华经曰：凡外重者内拙。孟子曰：令闻广誉施于身，所以不顾人之文绣也。凡此皆言其修道者，决不可务外失内，弃真以从假也。盖性命之学，真着实用之事，一些虚假入不得，一毫做作用不着。稍有虚假做作，不但不能修性命，而反有以坏心地。故自古修真上士，以性命为重，一衲一瓢，蓬头跣足，随缘度日，不爱华美，并无些儿妆饰。大智若愚，大巧若拙，和光同尘，与庸俗为伍，使俗眼不识耳。昔慧能大士隐于四会猎人之中；道光禅师弃僧还俗，以了大事；重阳帝君歇宿于活死人墓；长春大起尘劳；紫清把茅盖顶；三丰衣破鞋穿；皆系为性命大事，置色身于度外，而不在色身上打点装饰也。又如咸阳张疯仙隐迹于农夫之内；涅中张睡仙身卧于冰滩之旁；白石梁仙翁打水运浆以混俗；我仙留老师背河打樵以磨炼。以上群真，无非明里攻苦，暗中用功，何尝庄严身体，修饰外貌？特以所重者在内，所轻者在外，顾其真者而弃其假也。世间胡涂学人，所重者在外，所轻者在内。认其假而弃其真，事事与古人相反。或怕人笑话，而必衣巾华美；或恐惧冻着，而必多衣多服；或妆作样，[了]髻铜箍；或纳绦异样，大摇大摆；或濯人耳目，哄人供养；或坐圜闭关，沽名调誉。如此行藏，只在假事中作工夫，何尝在性命上用心思。认其假而务其假，妄冀得真。如在海底捞月，镜中摘花，终落于空。吾劝真心学道者，速将妆饰关口打通。敛华就实，粗衣破裳，本本分分，淡淡泊泊，以性命为重，以道德为贵，反邪归正，事事落实，方有进益。否则以无为有，以虚为实，务外失内，弃真从假，妄想明道，难矣。
