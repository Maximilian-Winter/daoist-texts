# 因果关

易曰：积善之家，必有余庆；积不善之家，必有余殃。书曰：作善，降之百祥；作不善，降之百殃。又曰：天作孽，犹可违；自作孽，不可活。参同曰：初正则终修，干立未可持。正阳翁曰：种麻即得麻，种黍即得黍。此皆言有因必有果，凡事谨之于始，自能全之于终也。盖天地间一切大小事物，皆有因果。善有善之因果，恶有恶之因果。为善者必有善报，为恶者必有恶报。为善者，善之因也；善报者，善之果也。为恶者，恶之因也；恶报者，恶之果也。善恶之报，如影随形，毫发不爽。故君子戒慎乎其所不睹，恐惧乎其所不闻。念念归善，不使有一些恶念生于方寸之中。非礼不履，非义不行，行行皆善，不使有一件恶行见于日用之间。念念善，行行善，因善，而果未有不善者也。试观世间杀人者偿人命，救人者人报恩，感以善，应以善，感以恶，应以恶，此感彼应，有因有果，自然而然。所谓一念之善便是天堂，一念之恶便是地狱，天堂地狱，惟人自造。孟子曰：祸福无不是自己求之者。老子曰：祸福无门，惟人自招。观此而因果之理，岂不显然易见哉？世间胡涂学人，不信因果，损人利己，伤天害理，无所不为。或骗化十方，以为得计；或假装有道，以哄愚迷；或借黄白假术，而破人家产；或以闺丹邪事，而引人作恶；或枉口嚼舌，而毁谤高明；或阴谋暗箭，而坏人好事。诸如此类，皆是不信因果。殊不知作善作恶，是修结果之路。修成善路，异日造物者，送你善路上去享福；修成恶路，异日造物者，送你恶路上去受罪。谚云：要知前世事，今生受者是。要知后世事，今生作者是。此言真实不虚，不信来世，试观现世，现世少年作善者，老年受福；少年作恶者，老年受罪，此人人共知共见者也。吾劝真心学道者，速将因果关口打通。一念一事，须要谨慎，一动一静，不可忽略。先学一个不作孽、不造罪的好人，然后理会大事，以图上进，庶乎有造。若因果不论，即要学道，又要作孽，明知明昧，罪上加罪，妄想闻道，难矣。
