# 着空关

佛曰：发阿耨多罗三藐三菩提心者，于法不说断灭相。智者禅师曰：法法生妙法，空空体不空；断灭不断灭，智觉悟深宗。心经云：舍利子，色不异空，空不异色。色即是空，空即是色。悟真曰：饶君了悟真如性，未免抛身却入身。何似更兼修大药，顿超无漏作真人。缘督子曰：今人学道者不得正传，不悟平叔未炼还丹莫入山之说，惟欲避喧求静，遁世远人，出妻屏子，离尘绝俗，穷谷深山独居孤处，以为自高，如此则弃世间法也。三丰子曰：再休夸清静无为也得还丹。此皆言大道真空不空，而非顽空寂灭之学也。夫道也者，至无而含至有，至虚而启至实，空而不空，不空而空，乃法则两用，有无一致，无为而无不为。试观天地无为而万物生，日月无为而四时运，圣人无为而天下治，是无为之中而有为，非空空无为之说。若以空空无为为道，则道为死物，非天地日月圣人之道，乃木雕泥塑无用之道，何足以为道哉？夫所谓道者，径路也。人通行为路径，无人行者非路径。可知性命之学，必先求其知，而后努力其行，知所以为行，行所以全知。况修真者，修行也，空寂之学，何云修行，谓之守空则可，谓之修行则不可。故顽空事物，古人有磨砖作镜之讥，积雪为粮之讽，盖因其虚而不实也。世间胡涂学人，不究道之源流，不辨理之是非。或灰心止念，忘物忘形；或空谷守静，一尘不染；或守定一窍，养气存神；或目注顶上，一意不散；或对镜定视，冀望出神；或念存明堂，想象赤珠。如此等类，皆是顽空断灭之事，非是修道，实是昧道，如何能复初归根，了性了命，形神俱妙，与道合真，超出乎阴阳造化之外哉？况人自有生以来，受后天阴阳五行之偏气，又带无始劫以来轮回根尘之杂气，若无点化群阴之大法，扭转造化之本领，只以空空无为毕其事，怎能返阴为阳，拔去历劫孽苦种子乎？吾劝真心学道者，速将着空关口打通。急访明师，另求个起生回生实落事务，早下功夫，莫要捉风捕影，望梅止渴，耽误前程，空过岁月。否则，空空无为，无捉无拿，有何实济？妄想成道，难矣。
