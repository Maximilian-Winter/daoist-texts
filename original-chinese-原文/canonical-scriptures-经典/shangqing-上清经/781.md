# 东华帝君宝诰

东华帝君宝诰

志心皈命礼。清微大道，无极神君。元始之化炁分真，紫府之潜龙勿用。称帝于方诸之山，职掌天阶仙籍；立阙于碧海之上，道称化育群生。三宫有管辖之司，八帝为无为之座。届期登台南顾，宛尔紫炁东来。湛寂真静，诞迪玄功。无上之君，群真之祖。大悲大愿，大圣大慈。东华大司命，少阳帝主，扶桑帝君，东王木公天尊。

东华帝君宝诰

志心皈命礼。紫府洞天，青阳化炁。掌握诸仙之籍，开阐法门之始。撰着黄庭与道德经，相为表里；提衡阆苑佐神宝君，秘以维持。青云结盖，紫炁联城。大悲大愿，大圣大慈。青阳起派，紫府东华帝君，辅元立极天尊。
东华帝君宝诰

志心皈命礼。天仙统领，大道纲维。禀九炁之元灵，聚清微之妙奥。开敷丹法，阐抉先天。圆明自在映虚空，广大高明通无始。接济众生而愿弘誓重，拔超趣类而滞起沉升。朽枯受炁于东方，幽暗见光于赤地。朗宣正教，摄治邪踪。大悲大愿，大圣大慈，主掌群仙宝篆，东华立极，大道帝君，传丹度世天尊。
